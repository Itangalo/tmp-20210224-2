# Kommentarmaterial till kursplanen i matematik
Grundskolan

### Inledning

Till varje kursplan finns ett kommentarmaterial.
Det riktar sig till lärare, rektorer och andra som är verksamma inom skolväsendet.
Avsikten med materialet är att ge en bredare och djupare förståelse för de urval och ställningstaganden som ligger bakom texten i kursplanen.
Materialet beskriver också hur det centrala innehållet utvecklas över årskurserna och vad lärare kan fokusera på när de gör bedömningar i relation till kunskapskraven.

_Formuleringar som är hämtade direkt från kursplanen är genomgående kursiverade i texten_.

### Kommentarer till kursplanens syfte

Syftestexten riktar sig till läraren och beskriver de övergripande målsättningar som ska gälla för undervisningen i det aktuella ämnet.
Syftet är därför en viktig del när lärare planerar och genomför undervisningen.
Syftestexten avslutas med ett antal långsiktiga mål som avgränsar de delar av syftet som ligger till grund för kunskapskraven.

### Intresse, kunskaper och tilltro

Ett syfte med undervisningen i matematik är eleverna ska utveckla _intresse för_ och _kunskaper om matematik och matematikens användning i vardagen och inom olika ämnesområden_.
Intresse och kunskaper ger förutsättningar att vara engagerad och delaktig i situationer där matematik har en central roll.
Undervisningen behöver därför ge eleverna erfarenheter av olika situationer där matematikens roll i samhället och inom olika ämnesområden synliggörs.
Eleverna kan exempelvis få utforska matematiken i allt från ekonomiska frågor och väljarundersökningar till att laga mat eller att överväga huruvida det går fortare att gå en sträcka än att åka buss.
Undervisningen kan se olika ut beroende på elevernas ålder, var eleverna bor, hur närsamhället ser ut, vad eleverna möter i andra ämnen eller vilka händelser som är aktuella.

Ytterligare ett syfte med undervisningen är att eleverna ska utveckla _tilltro till sin förmåga att använda matematik i olika sammanhang_.
Att känna tilltro till sin förmåga är centralt för att utvecklas och bli självständig i vardagen.
Det handlar om att våga utforska, pröva sig fram, växla mellan perspektiv, använda sig av nya metoder och reflektera över processer och resultat.
En undervisning i matematik där eleverna är aktiva, utforskar och får uppleva att de lyckas, stärker denna tilltro.

### Estetiska värden

Undervisningen ska även syfta till att eleverna ges möjlighet _att uppleva estetiska värden i möten med matematiska mönster, former och samband_.
Det kan exempelvis handla om att uppleva geometriska objekt och deras uppbyggnad, konstruktioner av perspektiv eller av algebraiska uttryck som på ett enkelt sätt uttrycker generella lösningar eller insikter om matematiska relationer.
Det finns ett egenvärde i att uppleva estetiska värden.
Dessa erfarenheter ger också eleverna förutsättningar att förstå och upptäcka matematiska mönster, strukturer och samband i samhället och omvärlden i stort.

### Matematiska begrepp och metoder

I syftestexten anges att eleverna ska ges förutsättningar _att utveckla förtrogenhet med grundläggande matematiska begrepp och metoder och deras användbarhet_.
Begreppsförståelsen har en central roll för elevernas förståelse av matematik och deras fortsatta kunskapsutveckling i ämnet.
Begreppsförståelsen är också grundläggande för att eleverna ska utveckla sin förmåga att kommunicera om matematik.
Undervisningen behöver därför ge eleverna erfarenheter av begrepp utifrån varierande situationer och sammanhang.
Det kan exempelvis handla om att förklara begreppet rektangel med hjälp av en fotbollsplan, en tavelram eller ritade figurer på ett papper.
Det kan också handla om att exemplifiera begreppet linjär tillväxt med ett diagram, en formel eller att fylla vatten i en hink.

De långsiktiga målen anger att eleverna ska ges förutsättningar att _använda och beskriva matematiska begrepp och samband mellan begrepp_.
Det innebär att eleverna får upptäcka likheter och skillnader mellan begrepp, till exempel mellan begreppen kvadrat och rektangel eller ekvationer och algebraiska uttryck.
Det innebär också att de får upptäcka samband mellan olika begrepp, till exempel relationen mellan addition och multiplikation.
I undervisningen ska eleverna själva också få använda begrepp som undervisningen tar upp.

De långsiktiga målen anger också att eleverna ska ges förutsättningar _att välja och använda lämpliga matematiska metoder för att göra beräkningar och lösa rutinuppgifter_.
Ökad säkerhet i att använda metoder ger eleverna förutsättningar att använda matematik i fler och mer komplexa sammanhang.
Undervisningen behöver därför ge dem tillfällen att få säkerhet i grundläggande metoder och även att använda metoder i många sammanhang.
På så sätt ges eleverna möjlighet att utveckla förmågan att identifiera vilken metod som lämpar sig bäst i en given situation och därefter kunna utföra metoden.
Det kan handla om huvudräkning, skriftliga beräkningar eller beräkningar med hjälp av digital teknik.
Det kan också omfatta rutinartade uppgifter som att göra mätningar eller konstruera tabeller och koordinatsystem, såväl med som utan digitala verktyg.

### Digitala verktyg och programmering i matematik

Syftestexten anger att eleverna ska ges möjligheter att utveckla _kunskaper i att använda digitala verktyg och programmering för att kunna undersöka problemställningar och matematiska begrepp, göra beräkningar samt för att presentera och tolka data_.
Sådana kunskaper är en förutsättning för att vara delaktig i ett alltmer digitaliserat samhälle, både som avsändare och mottagare av information.
Kunskaper i programmering är därutöver en grund för att förstå digitaliseringens påverkan på människor, organisationer och samhälle.
Eleverna behöver därför få erfarenheter av att programmera och använda digitala verktyg i undervisningen.
Det kan exempelvis handla om att skapa och presentera diagram, visualisera tredimensionella objekt, göra beräkningar på stora mängder data eller simulera tusentals tärningskast.

### Formulera och lösa problem

Ett syfte med undervisningen är att eleverna ska utveckla _kunskaper för att kunna formulera och lösa problem_.
Problemlösning omfattar många delar av ämnet matematik, såsom att använda matematiska begrepp och metoder, resonera och kommunicera om matematik samt reflektera över rimligheten i resultat.

Undervisningen i matematik ska syfta till att eleverna utvecklar förtrogenhet med problemlösningens alla delar.
De ska utveckla _kunskaper för att tolka vardagliga och matematiska situationer_ och vidare _kunna beskriva och formulera dessa med hjälp av matematikens uttrycksformer_.
Det kan innebära att välja räknesätt som passar för att beskriva händelser eller att skapa en formel eller ett algebraiskt uttryck som beskriver en frågeställning.
Problemlösning innefattar också att kunna utvärdera matematiska modellers egenskaper, begränsningar och giltighet i förhållande till problemsituationen samt att utveckla tillräckliga kunskaper för att reflektera över och värdera valda strategier, modeller och resultat.
Därför behöver undervisningen ställa eleverna inför uppgifter och situationer där de måste beskriva och formulera problem samt föra resonemang och kommunicera om olika lösningars rimlighet.

### Föra resonemang och kommunicera

Undervisningen ska bidra till att eleverna utvecklar förmågan att _argumentera logiskt och föra matematiska resonemang_.
Att föra matematiska resonemang omfattar bland annat att resonera sig fram till lösningar med hjälp av både informella och, med stigande ålder, allt mer formella argument.
Det kan till exempel handla om att motivera val av räknesätt eller att förklara varför en viss formel beskriver ett givet samband.
Därför behöver undervisningen erbjuda eleverna situationer där de får resonera med matematik.

Undervisningen ska också syfta till att eleverna utvecklar _en förtrogenhet med matematikens uttrycksformer och hur dessa kan användas för att kommunicera om matematik i vardagliga och matematiska sammanhang_.
Matematikens uttrycksformer kan handla om att uttrycka talet åtta med symbolen 8 eller med hjälp av åtta klossar.
Andra exempel kan vara att med hjälp av en formel, tabell eller graf beskriva hur ett radioaktivt ämne sönderfaller, eller att beskriva villkor för rätvinkliga trianglar genom Pythagoras sats.
Undervisningen behöver därför ge eleverna möjlighet att i olika sammanhang använda matematikens uttrycksformer för att kommunicera.

### Historiska sammanhang och matematikens relevans

Syftestexten anger att undervisningen ska ge eleverna förutsättningar att _utveckla kunskaper om historiska sammanhang där viktiga begrepp och metoder i matematiken har utvecklats_.
Undervisningen ska även syfta till att eleverna reflekterar över _matematikens betydelse, användning och begränsning i vardagslivet, i andra skolämnen och under historiska skeenden_.
Genom att erfara hur matematiska begrepp och metoder har vuxit fram i historiska sammanhang får eleverna fler möjligheter att utveckla förståelse av begreppen och metoderna, och även för matematikens betydelse för samhället och människan.
Undervisningen behöver därför ge eleverna både historiska och nutida exempel på matematikens användning.
Det kan exempelvis handla om hur matematiska kunskaper har varit avgörande vid handel, vid konstruktion av byggnader och inom naturvetenskap, och hur matematiken är en förutsättning för saker som medicinforskning, klimatmodeller och artificiell intelligens.

### Kursplanens långsiktiga mål

Kursplanens syftestext avslutas med ett antal långsiktiga mål.
Dessa är avgränsade till de delar av syftet som ligger till grund för kunskapskraven.
De långsiktiga målen innehåller inte sådant som elevernas socioemotionella utveckling, värderingar, beteenden eller intresse för ämnet.
Dessa områden är viktiga när lärarna planerar, genomför och utvärderar sin egen undervisning, men ska inte vara underlag för bedömning och betygssättning.

De långsiktiga målen i ämnet matematik är:

- _förmåga att använda och beskriva matematiska begrepp och samband mellan begrepp,_
- _förmåga att välja och använda lämpliga matematiska metoder för att göra beräkningar och lösa rutinuppgifter,_
- _förmåga att formulera och lösa problem med hjälp av matematik och värdera valda strategier,_
- _förmåga att föra och följa matematiska resonemang, och_
- _förmåga att använda matematikens uttrycksformer för att samtala om och redogöra för frågeställningar, beräkningar och slutsatser_.

### Kommentarer till kursplanens centrala innehåll

Det centrala innehållet i kursplanen anger vilket obligatoriskt innehåll som ska behandlas i undervisningen.
Det är uppdelat i kunskapsområden som i sin tur består av ett antal innehållspunkter.
Dessa ska uppfattas som byggstenar som kan kombineras på olika sätt och väga olika tungt i undervisningen.
I planeringen kan de enskilda punkterna i det centrala innehållet kräva olika mycket utrymme i undervisningen, beroende på vad de omfattar och på elevgruppens behov och förutsättningar.
Kunskapsområdena bör alltså inte ses som separata arbetsområden för undervisningen, utan de kan kombineras på de sätt som läraren bedömer som mest lämpligt för att uppnå syftet med undervisningen för elevgruppen.

### Exempel i innehållet

Under rubriken Centralt innehåll förekommer vissa exempel.
De förtydligar innehållets inriktning, men är inte uttryck för att de bör prioriteras framför andra alternativ.
Till exempel anges i årskurs 7–9att eleverna ska möta innehållet_härledda enheter, till exempel km/h och kr/kg_.Det innebär atthärledda enheterär obligatoriskt innehåll i årskurs 7–9.Däremot kan undervisningen lika väl som att behandlakm/h och kr/kgta upp andra härledda enheter.

## Innehållet i ämnet matematik

Det centrala innehållet i ämnet matematik är indelat i sex olika kunskapsområden: &quot;Taluppfattning och tals användning&quot;, &quot;Algebra&quot;, &quot;Geometri&quot;, &quot;Sannolikhet och statistik&quot;, &quot;Samband och förändring&quot; samt &quot;Problemlösning&quot;.
Samtliga återfinns i alla årskurser.
Kunskapsområdena följer en för ämnet traditionell indelning.
De kan läsas var för sig, samtidigt som de förutsätter och går in varandra.
Till exempel behöver elever ha kunskaper om tal och tals användning för att göra mätningar inom geometri.
Vid undervisning inom ett arbetsområde använder man ofta innehåll från flera olika kunskapsområden i det centrala innehållet.
Kunskapsområdet &quot;Problemlösning&quot; har en särställning då innehållet där ska tillämpas på alla andra kunskapsområden.

En av kursplanens främsta ambitioner är att betona vikten av matematik som ett funktionellt redskap i olika sammanhang.
I kursplanens centrala innehåll uttrycks sammanhangen som situationer från vardagen, matematiken eller andra ämnesområden där matematiskt kunnande används.

Nedan kommenteras det centrala innehållet med utgångspunkt i de sex kunskapsområdena.

## Taluppfattning och tals användning

Innehållet i kunskapsområdet &quot;Taluppfattning och tals användning&quot; omfattar kunskaper om tal och hantering av tal samt beräkningsmetoder, och hur dessa kunskaper kan användas i matematiska och vardagliga sammanhang.
Taluppfattning är grundläggande för att kunna utveckla kunskaper i matematik.
Genom att eleverna successivt får möta tal och beräkningar i utvidgade talområden och med nya talmängder, kan förståelse och uppfattning av tal och olika räknesätt fördjupas.

### Naturliga, rationella och reella tal

I årskurs 1–3 är _naturliga tal och deras egenskaper samt hur talen kan delas upp och användas för att ange antal och ordning_ ett centralt innehåll.
Att förstå egenskaper hos ett naturligt tal kan exempelvis innebära att förstå dess värde, udda och jämna tal samt vilket tal som kommer före och efter ett givet tal.
Olika sätt att dela upp tal kan exempelvis vara att dela upp talen upp till 10 eller talet 100 på olika sätt.
Att utforska tal kan ge eleverna möjlighet att utveckla förståelse för talen, deras värde och deras relation till varandra.

I årskurs 1–3 finns även innehållet _hur naturliga tal och enkla tal i bråkform kan användas i elevnära situationer_.
Skrivningen avser att sätta fokus på situationer där matematik används, bland annat för att göra det lättare för elever att upptäcka matematik i sin närhet.
Eleverna har ofta erfarenheter av den här typen av tal som undervisningen kan utgå från, till exempel i matlagning efter recept eller att en frukt delad i fyra består av fyra fjärdedelar.
Med enkla tal i bråkform avses exempelvis ½, ¼ eller andra bråk som kan förekomma i elevens närhet.

I årskurs 4–6 ska undervisningen behandla _rationella tal, däribland negativa tal, och deras egenskaper samt hur talen kan delas upp och användas samt hur tal i bråk- och decimalform kan användas i vardagliga situationer_.
Egenskaper hos rationella tal kan exempelvis vara täljarens och nämnarens innebörd för tal skrivna i bråkform, och att rationella tal kan skrivas på olika sätt.
Att dela upp rationella tal kan till exempel innebära att dela upp talet 1 i tio tiondelar, eller att dela upp fem fjärdedelar i en hel och en fjärdedel.

Att arbeta med rationella tal omfattar även att använda och skriva tal med decimalutveckling.
Det här är ett vanligt sätt att representera tal och förekommer exempelvis i situationer där eleverna mäter sträckor eller avläser temperatur.
Att se tal i sådana situationer kan öka elevernas förståelse inte bara för talen och deras relationer, utan också för hur man kan tillämpa matematik i vardagen.

I årskurs 7–9 vidgas de talmängder som elever får möta med innehållet _reella tal och deras egenskaper samt talens användning i matematiska situationer och talsystemets utveckling från naturliga tal till reella tal_.
I matematiska sammanhang finns behov av tal som inte kan beskrivas som ett bråk mellan två heltal.
För att få med alla reella tal krävs därmed nya sätt att uttrycka tal, såsom √2 och π.

### Positionssystemet och historisk utveckling

För att elever ska utveckla förståelse för positionssystemet är det centralt att få förståelse för att en siffras värde är beroende av vilken plats den har i det skrivna talet.
I förlängningen innebär detta en förståelse för att man kan skriva hur stora och små tal som helst med siffersymboler.
Kunskaper om tal och talsystems olika uppbyggnad innebär också kunskaper om talet 0 och dess funktion.

När det gäller positionssystemet går progressionen från att eleverna i årskurs 1–3 ska få undervisning om _positionssystemet och hur det kan användas för att beskriva naturliga tal_, till att de i årskurs 4–6 ska möta _positionssystemet och hur det kan användas för att beskriva hela tal och tal i decimalform_.

I undervisningen ingår även att eleverna ska få möta hur olika talsystem har byggts upp och utvecklats genom historien.
I årskurs 1–3 är det formulerat som _symboler för tal och symbolernas utveckling i några olika kulturer genom historien_.
Här ska eleverna ges möjlighet att utveckla kunskaper om hur man under olika tider har representerat tal på skilda sätt – till exempel hur man har använt olika föremål eller tecken för att representera ental, tiotal, hundratal och tusental innan nollan infördes.
Genom kunskaper om den historiska utvecklingen av hur tal representerats, och genom att själva arbeta med olika representationer, kan eleverna få bättre förståelse för hur det decimala positionssystemet har kommit till, hur det är uppbyggt och hur det används.

För årskurs 4–6 utvidgas innehållet till _olika talsystem och några talsystem som använts i olika kulturer genom historien_.
Ett möjligt exempel från vår nutida historia är det binära talsystemet, som spelar en särskild roll i digital teknik, medan äldre exempel skulle kunna vara det romerska talsystemet eller hur stambråk användes i det forntida Egypten.

Inom det här området finns också möjligheter för eleverna att ta del av och dela med sig av olika nutida kulturers sätt att skriva tal samt beskriva talsystem och metoder för beräkningar.

### Tal i olika former

För att kunna beskriva ett matematiskt innehåll behöver eleverna förstå att tal kan representeras på olika sätt, till exempel med hjälp av konkret material, bilder och symboler för tal.
Att kunna växla mellan olika representationer stärker också förståelsen för tal och deras samband.

I årskurs 1–3 ska eleverna möta innehållet _tal i bråkform som del av helhet och del av antal samt hur delarna kan benämnas och uttryckas som enkla bråk och hur enkla bråk förhåller sig till naturliga tal_.
Här läggs grunden för elevernas förståelse av begreppen del av helhet och del av antal, vilket är en förutsättning för att de ska kunna utveckla kunskaper i algebra samt vidare även om procent.

I årskurs 4–6 vidgas innehållet till _tal i procentform och deras samband med tal i bråk- och decimalform_.
Här kan eleverna erfara att samma tal kan uttryckas på olika sätt i decimal-, bråk- och procentform och möta samband mellan andel, del och helhet.
Innehållet är grundläggande för att eleverna ska utveckla kunskaper om och genomföra beräkningar med procent.
Medan tal i procentform berörs i det här kunskapsområdet, återfinns procentbegreppet och dess användning i kunskapsområdet &quot;Samband och förändring&quot;.

Undervisningen i årskurs 7–9 ska även behandla _tal i potensform_ samt _grundpotensform för att uttrycka små och stora tal samt användning av prefix_.
Prefix som milli, hekto och kilo har oförändrad aktualitet, medan prefix som nano, giga och tera används mer i dag än för tjugo år sedan som en följd av den tekniska utvecklingen i samhället.
Grundpotensform är ett mer generellt sätt att uttrycka små och stora tal och ger även anledning att utforska potenser med negativa exponenter.

### De fyra räknesätten och metoder för beräkningar

Aritmetiken är den del av matematiken som handlar om beräkningar och operationer på tal.
Det centrala innehållet som rör aritmetik kan beskrivas dels utifrån att förstå de principer som ligger bakom räknesätt och metoder för beräkningar, dels utifrån att behärska metoder och kunna välja bland dem.

För att kunna göra effektiva beräkningar behöver eleverna utveckla förståelse för _de fyra räknesättens egenskaper och samband samt användning i olika situationer_ (årskurs 1–3).
Det innebär att eleverna ska få kunskaper om hur räknesätten förhåller sig till varandra och förståelse för vilka räknesätt som passar eller är mest effektiva i olika sammanhang.

I årskurs 4–6 ska eleverna möta _de fyra räknesätten och regler för deras användning vid beräkningar med naturliga tal_.Här möter eleven grundläggande räknelagar och prioriteringsregler, till exempel för att beräkna uttryck som 2 + 3 · 5.

I årskurs 7–9 möter eleverna _matematiska lagar och regler samt deras användning vid beräkningar med tal i bråk-, decimal- och potensform_.
Här tillämpar eleven räknelagarna och använder olika räkneregler som prioriteringsregler och användandet av parenteser.

För att kunna välja och använda en lämplig metod behöver de yngre eleverna också kunskaper om _metoder för beräkningar med naturliga tal, vid huvudräkning, överslagsräkning och skriftlig beräkning samt användning av digitala verktyg vid beräkningar_ (årskurs 1–3).
Med metoder avser kursplanen här utvecklingsbara metoder, det vill säga metoder som är effektiva i den givna situationen, men samtidigt så generella att de är användbara i nya situationer.
Beräkningar med naturliga tal avser i lågstadiet att börja inom ett lägre talområde som utvidgas efter hand.
Huvudräkning avses börja inom ett än mer begränsat talområde, vilket också det utvidgas efter hand.

I årskurs 4–6 utvidgas innehållet till _metoder för beräkningar med naturliga tal och enkla tal i bråk- och decimalform vid överslagsräkning, huvudräkning och skriftlig beräkning samt användning av digitala verktyg vid beräkningar_.
Beräkningar med enkla tal i bråkform kan till exempel omfatta att lägga ihop eller subtrahera bråktal med gemensam nämnare.

I årskurs 7–9 utvidgas det ytterligare till _metoder för beräkningar med tal i bråk- och decimalform vid överslagsräkning, huvudräkning och skriftlig beräkning samt användning av digitala verktyg vid beräkningar_.

Progressionen ligger i att eleverna i de lägre årskurserna får möta och tillämpa metoder inom ett begränsat talområde, för att sedan i högre årskurser använda dem i ett utvidgat talområde och med fler talmängder.
I senare årskurser tillkommer fler metoder, samtidigt som kunskaper om när olika metoder är lämpliga att använda utvidgas och fördjupas.
Säkerhet i metoder, och kunskaper om principerna bakom dem, ger en bra grund för att kunna välja lämpliga metoder och utföra beräkningar på ett för sammanhanget effektivt sätt.

### Rimlighetsbedömning

Att kunna göra en rimlighetsbedömning är väsentligt för att utveckla en känsla för resultatet vid beräkningar och uppskattningar, både i vardagliga och matematiska situationer.
Det centrala innehållet _rimlighetsbedömning vid uppskattningar och beräkningar_ återkommer i alla årskurser.
Progressionen tar sin utgångspunkt i att eleverna i de lägre årskurserna reflekterar över rimligheter i enkla eller elevnära situationer.
Dessa kan vara både vardagliga och matematiska – till exempel att bedöma rimligheten i en överslagsberäkning av hur lång tid det tar att gå till skolan, eller att ta ställning till om det är rimligt att 19 minus 6 är lika med 2.
Med stigande ålder omfattar rimlighetsbedömningarna beräkningar och uppskattningar i allt vidare sammanhang; det kan till exempel vara i mer komplexa frågeställningar eller i mindre bekanta situationer.
Det finns även en progression i att eleverna i de högre årskurserna förväntas argumentera vid rimlighetsbedömningar på ett mer systematiskt och precist sätt.

Rimlighetsbedömning är centralt även när det gäller beräkningar och uppskattningar inom övriga kunskapsområden, exempelvis vid uppskattningar av olika storheter, metoder för hur omkrets och area kan uppskattas och hur lägesmått och spridningsmått kan användas för bedömning av resultat.

## Algebra

I det här kunskapsområdet lyfter kursplanen fram grundläggande algebraisk kunskap.
Algebraisk kunskap kan förenklat beskrivas som att man genom att använda bokstavsbeteckningar i stället för tal, kan uttrycka beräkningar och samband på ett generellt sätt.

I kunskapsområdet &quot;Algebra&quot; ingår kunskaper om likhetstecknets innebörd, att hantera obekanta tal och variabler, hantera algebraiska uttryck samt teckna och lösa ekvationer.
Kunskapsområdet bygger på kunskaper i aritmetik, och lägger i sin tur grund för delar av kunskapsområdet &quot;Samband och förändring&quot;.

Kunskaper i algebra är användbart för att beskriva och föra resonemang om samband, och även använda och undersöka samband där ett eller flera värden är okända.
Det är ett kraftfullt verktyg för att analysera och lösa problem, och en viktig del i att använda matematiska modeller i senare årskurser och fortsatta studier.
Algebraiska uttryck och ekvationer har stor betydelse inom kunskapsområdet &quot;Geometri&quot; när man för resonemang om geometriska relationer, satser och formler.

I kunskapsområdet &quot;Algebra&quot; ingår dessutom grunderna inom programmering, som innebär att eleverna ska ges möjlighet att utveckla kunskaper i och om programmering.
Tillsammans med kunskaper om tekniska system i ämnet teknik, och hur programmering kan påverka individ och samhällsutveckling i ämnet samhällskunskap, utgör detta innehåll de grundläggande kunskaperna för att förstå hur människan med programmering kan påverka skeenden och samhälle.

### Matematiska likheter och likhetstecknets innebörd

Kursplanen lyfter fram grundläggande algebraiska kunskaper för de yngsta eleverna med innehållet _matematiska likheter och likhetstecknets betydelse_.
Det görs för att eleverna tidigt ska få möta och utveckla kunskaper i algebra.
När eleverna i årskurs 1–3 arbetar med matematiska likheter och likhetstecknets betydelse kan det exempelvis vara att arbeta med likhetstecknets betydelse som &quot;blir&quot; respektive &quot;är&quot;, eller matematiska likheter och olikheter samt symboler för dessa.

I årskurs 4–6 ingår _matematiska likheter och hur likhetstecknet kan användas för att teckna enkla ekvationer_.
Det kan till exempel innebära att arbeta med matematiska likheter och olikheter i ett utökat talområde och med fler räknesätt samt likhetstecknets användning i enkla ekvationer såsom 2_x_ + 1 = 5.
Det kan också innebära att omvandla ett enkelt samband beskrivet i ord till en ekvation.

I årskurs 7–9 ska undervisningen behandla _matematiska likheter samt hur likhetstecknet kan användas för att teckna ekvationer och funktioner_.
Progressionen gentemot årskurs 4–6 ligger i komplexiteten i de matematiska likheterna och ekvationerna samt att funktioner tillkommer.
(Se även rubrik om ekvationer nedan samt kunskapsområdet &quot;Samband och förändring&quot;.)

### Matematiska mönster

Matematiska mönster är ytterligare en aspekt av kunskapsområdet algebra.
Mönstren kan bestå av till exempel återkommande geometriska figurer eller mönster som växer symmetriskt.
För att eleverna ska ges möjlighet att utveckla ett algebraiskt tänkande och kunnande kan de exempelvis få möta innehåll där mönster successivt kan ersättas med tal och bokstavsbeteckningar.
I årskurs 1–3 ingår innehållet _enkla mönster i talföljder och enkla geometriska mönster samt hur de kan konstrueras, beskrivas och uttryckas_.
Det kan exempelvis handla om att se och beskriva hur form eller tal varierar i ett mönster.

I årskurs 4–6 ingår _mönster i talföljder och geometriska mönster samt hur de kan konstrueras, beskrivas och uttryckas_ och i årskurs 7–9 även hur mönstren kan _uttryckas generellt_.

Kunskaper om hur mönster i geometri och talföljder kan konstrueras och beskrivas ger eleverna möjlighet att utveckla tankemodeller för hur regelbundna mönster byggs upp och hur man kan kommunicera kring dessa.

Progressionen består i att mönstren blir allt mer komplext uppbyggda, samt i att de beskrivs på ett allt mer formellt och generellt sätt.
För att eleverna ska ges möjlighet att utveckla sin förmåga att uttrycka sig generellt och med symboler, till exempel algebraiskt, kan man i undervisningen exempelvis låta eleverna beskriva, konstruera och uttrycka mönster och talföljder på olika sätt.
Eleverna kan med stigande ålder ges möjlighet att fördjupa och utveckla sättet att uttrycka sig.

### Variabler, algebraiska uttryck och ekvationer

I årskurs 1–3 ingår innehållet _obekanta tal och hur de kan betecknas med en symbol_.
Detta kan exempelvis innebära att elever får möta likheter där ett obekant tal symboliseras med en tom plats, ett frågetecken, en bokstav eller någon annan formell eller informell symbol.

I årskurs 4–6 ingår _variabler och deras användning i enkla algebraiska uttryck och ekvationer_.
Undervisningen kan exempelvis behandla att en bokstav kan beteckna ett obekant tal med ett bestämt värde som i en ekvation, men också ett godtyckligt tal i ett algebraiskt uttryck.
Genom att eleverna får tillämpa det i enkla algebraiska uttryck och ekvationer, ges utrymme för att förstå hur man kan uttrycka sig generellt med matematik.

I årskurs 7–9 ingår _variablers användning i algebraiska uttryck, formler, ekvationer och funktioner_, vilket ger eleverna möjlighet utveckla sin förtrogenhet med mer generella uttryckssätt.
Det kan omfatta att bokstäver i ett uttryck eller en formel kan representera ett tal (5_x_ + 3) men också en djupare förståelse för vilka storheter som variabler representerar.
Ett exempel är att _A_ i _A_ = π_r_2 just betecknar arean för en cirkel.

Progressionen gällande variabler ligger i hur formellt variabler och okända tal representeras, i komplexiteten hos algebraiska uttryck och ekvationer samt att formler och funktioner tillkommer i de senare åren.

### Ekvationslösning

Att lösa ekvationer bygger på kunskaper om matematiska likheter, idén om obekanta tal, variabelbegreppet och algebraiska uttryck.

I årskurs 4–6 ingår att formulera _enkla algebraiska uttryck och ekvationer_.
Med den grundläggande kunskapen kan de övergå till att lösa enkla ekvationer genom en algebraisk metod, men också exempelvis genom att pröva sig fram.
Kursplanen uttrycker det som att undervisningen i årskurs 4–6 ska behandla _metoder, däribland algebraiska, för att lösa enkla ekvationer_.

I årskurs 7–9 är motsvarande innehåll formulerat som _metoder för att lösa linjära ekvationer och enkla andragradsekvationer_.
Progressionen ligger i att eleverna i de högre årskurserna får möta generella metoder för att lösa ekvationer där exempelvis flera termer ingår, och även andragradsekvationer.
Med enkla andragradsekvationer avses ekvationer som löses genom beräkning av kvadratrötter, exempelvis 3_x_2 = 27 eller _x_2 + 36 = 100.
Här finns även beröringar med Pythagoras sats som kan användas inom geometrin.

### Programmering

I grundskolans matematik ingår att elever ska möta programmering, och få möjlighet att både utveckla förståelse för vad programmering är och kunskaper i att själva skapa kod.
Programmeringen kan i undervisningen vara ett verktyg för att arbeta med andra delar av det centrala innehållet.
Exempel på detta kan vara praktisk användning av koordinatsystem, eller i högre åldrar att skapa algoritmer för att simulera sannolikheter, skriva algoritmer som utför matematiska metoder eller arbeta utforskande vid problemlösning.
Programmering kan även användas tillsammans med andra ämnen, såsom teknik, samhällskunskap, bild och musik.

I årskurs 1–3 ska eleverna möta innehållet _entydiga stegvisa instruktioner och hur de kan konstrueras_, _beskrivas och följas som grund för programmering_.
Med det innehållet ges eleverna möjlighet att ta det första steget i att utveckla förståelse för hur programmering kan användas.
Det kan till exempel handla om att eleverna får ge varandra tydliga stegvisa instruktioner för att spela musik, utföra vissa bestämda rörelser eller gå en bestämd bana.
Genom innehållet _hur symboler används vid stegvisa instruktioner_ kan eleverna även möta vissa principer som ingår i programmering, exempelvis genom att ha symboler för att beteckna ett antal upprepningar.

När eleverna får möjlighet att pröva och utveckla sina kunskaper i _programmering i visuella programmeringsmiljöer_ (årskurs 4–6) ökar möjligheten att förstå vad programmering kan vara och dess möjligheter och risker.
Visuella programmeringsmiljöer används ofta genom att man drar och släpper fördefinierade grafiska element för att sätta samman sina program – ofta kallat blockprogrammering.

I årskurs 4–6 ska eleverna även ges möjlighet att möta innehållet _hur algoritmer kan skapas och användas vid programmering_.
En algoritm utgörs av en sekvens av instruktioner som styr en dator att göra en viss uppgift.
Det kan till exempel handla om att skapa algoritmer som beräknar medelvärde, eller får ett föremål att röra sig på skärmen enligt vissa regler.
Här finns en tydlig koppling till innehållet i teknik, där eleverna kan arbeta praktiskt med samma innehåll.

I årskurs 7–9 ska eleverna få möta _programmering i visuell och textbaserad programmeringsmiljö_ samt _hur algoritmer kan skapas, testas och förbättras vid programmering_.
Här ges eleverna möjlighet att fördjupa och bredda sina programmeringskunskaper genom att testa och förbättra algoritmer, exempelvis genom att felsöka egen eller andras kod, göra algoritmer mer effektiva eller ändra algoritmer så att de blir mer generella eller flexibla.
När eleverna konstruerar algoritmer som används vid programmering behöver de också reflektera kritiskt över resultaten.
Det är en process där eleverna behöver testa och sedan gå tillbaka och förbättra sina algoritmer och program.

Progressionen ligger dels i de krav på stringens och noggrannhet som finns i programmeringen, från stegvisa instruktioner (som kan vara icke-digitala) till att använda textbaserad programmering, dels i komplexiteten i instruktioner och algoritmer.
Det finns också en progression i att i de lägre årskurserna utveckla grundläggande förståelse för programmering, främst utifrån konkreta situationer, för att med ökad kunskap och erfarenhet i högre årskurser kunna använda programmering som ett verktyg för att utforska eller göra beräkningar i matematik.

## Geometri

Kunskapsområdet &quot;Geometri&quot; handlar om hur man kan mäta och beskriva sin omgivning.
Inom geometrin arbetar man med att känna igen, mäta, tolka och beskriva omvärlden utifrån olika rumsliga perspektiv med hjälp av olika uttrycksformer.
Den geometri som används i dag har djupa historiska rötter.
Som ordet anger utvecklades geometrin från början ur behovet av att kunna göra jordmätningar när människor skulle fördela åkerjord, göra gränsdragningar eller när man skulle bygga anläggningar för konstbevattning.
Men geometri ska inte bara betraktas ur ett kulturellt och historiskt perspektiv.
Kursplanen betonar att geometri har en estetisk dimension som kan upplevas och upptäckas i naturen, konstverk och byggnader.

Kunskapsområdet har flera beröringspunkter med områdena &quot;Algebra&quot; och &quot;Samband och förändring&quot;.

### Geometriska objekt

Geometriska objekt och deras egenskaper är ett genomgående innehåll i alla årskurser.
Den övergripande progressionen i mötet med geometriska begrepp och objekt utgår från de konkreta formerna samt deras egenskaper och relationer, för att successivt övergå till olika objekts egenskaper och relationer i matematiska sammanhang, till exempel vid beräkningar av omkrets, area och volym.

I årskurs 1–3 ska undervisningen behandla _grundläggande geometriska tvådimensionella objekt samt objekten klot, kon, cylinder och rätblock samt egenskaper hos dessa objekt och deras inbördes relationer och även konstruktion av geometriska objekt_.
Grundläggande plangeometriska objekt kan exempelvis vara punkt, linje, sträcka, triangel, fyrhörning och cirkel.
För de lägre åldrarna kan praktiskt arbete med att konstruera och använda geometriska objekt ge en grund för att bli förtrogen med deras utseende, namn och relationer.
Eleverna ska också tidigt få undervisning om och förståelse för att positionen inte har någon betydelse för den geometriska formen, det vill säga att exempelvis en triangel fortfarande är en triangel även om den vrids och intar en annan position.
På så sätt kan eleverna utveckla kunskaper om och förståelse för dels de enskilda objekten, dels relationen mellan olika objekt, till exempel mellan en kvadrat, rektangel och en kub.

I årskurs 1–3 ska undervisningen även behandla _vanliga lägesord för att beskriva föremåls och objekts läge i rummet_, vilket kan utveckla elevernas rumsuppfattning, exempelvis hur olika föremål i ett rum, på en hylla eller en enkel ritning är placerade i förhållande till varandra.

I årskurs 4–6 behandlas _grundläggande geometriska två- och tredimensionella objekt samt deras egenskaper och inbördes relationer och även konstruktion av geometriska objekt, såväl med som utan digitala verktyg_.
Här omfattar det centrala innehållet ytterligare geometriska objekt, till exempel polygon och pyramid.
Det är också värdefullt att i undervisningen fördjupa användningen av geometriska objekt från tidigare årskurser, exempelvis med sammansatta geometriska objekt.
Behandlandet av objekten, och relationerna mellan dem, kan också göras mer formellt.
Exempelvis kan undervisningen ta upp regelbundna månghörningar, som har tydliga kopplingar till symmetrier.
Man kan också ta upp speciella typer av trianglar, som även har kopplingar till begreppet vinkel.

I årskurs 7–9 finns inga uttalade begränsningar för vilka objekt som ska studeras.
Här är innehållet formulerat som _geometriska objekt samt deras egenskaper och inbördes relationer samt konstruktion av geometriska objekt, såväl med som utan digitala verktyg_.
Skrivningen ger utrymme att ta upp mindre vanliga geometriska former, såsom cirkelsektor och de platonska kropparna.
Det är också värdefullt att i undervisningen fördjupa användningen av geometriska objekt från tidigare årskurser, såsom vinklar.

Progressionen ligger i bredden av geometriska objekt som eleven använder, hur avancerade dessa är, och i hur formellt objekten samt deras egenskaper och relationer behandlas.
Det finns även en progression i hur formellt man kan förvänta sig att elever arbetar med att konstruera geometriska objekt, både med och utan digitala verktyg, och hur formellt och precist elever förväntas beskriva egenskaper hos objekt och deras samband.

### Mätning och beräkning av storheter

Kunskaper om mätning och hur man använder olika mätredskap är en grundläggande del av geometrin.
Här handlar det om att eleverna ska utveckla förståelse för mätandets idé, det vill säga att ett och samma mätredskap, till exempel en penna, en pinne eller ett papper, kan användas upprepade gånger för att därigenom skapa en uppfattning av värdet på en storhet.
Man kan till exempel undersöka, jämföra och uppskatta arean på ett bord med hur många A4-ark det får plats på bordet.

Genom innehållet _jämförelser och uppskattningar av storheter_ samt _mätning av längd, massa, volym och tid med vanliga nutida och äldre måttenheter_ får eleverna i årskurs 1–3 erfarenheter av att jämföra och uppskatta olika storheter som till exempel längd, area eller volym, och även mäta och använda olika måttenheter.
Innehållet handlar också om att använda rätt enhet i rätt situation och sammanhang och att kunna skifta mellan olika enheter beroende på vad det är man vill uttrycka.

Kursplanen lyfter fram att eleverna i årskurs 1–3 ska få kunskaper om både _nutida och äldre måttenheter_.
Ett historiskt perspektiv ger möjlighet att utveckla en djupare förståelse för de enheter och metoder som används i dag.
Förståelse för hur äldre måttenheter som exempelvis en famn eller ett tunnland skapades utifrån behov i praktiska sammanhang, kan göra det lättare att förstå mätandets principer.
Med kunskaper om hur bland annat ökat handelsutbyte ledde till en utveckling mot olika standardmått och ett internationellt enhetssystem, kan eleverna få ytterligare perspektiv på mätning.

Utvecklingen av digitala mätinstrument som till exempel laserinstrument och GPS har medfört att mätmetoderna har förändrats och utvecklats snabbt.
Därigenom har behovet av att reflektera över mätresultat, mätsäkerhet och lämplig måttenhet också ökat.

I årskurs 4–6 ingår innehållet _jämförelse, uppskattning och mätning av längd, area, massa, volym, tid och vinkel med standardiserade måttenheter samt enhetsbyten i samband med detta_.
Detta kan exempelvis omfatta att omvandla mellan minuter och timmar, eller att uttrycka en viss massa i gram, hektogram och kilogram.
Här ska undervisningen också behandla _metoder för hur omkrets och area hos olika tvådimensionella geometriska figurer kan bestämmas och uppskattas_.
Med metoder avser kursplanen för de här årskurserna olika formella eller informella tillvägagångssätt.

I årskurs 7–9 tillkommer _metoder för beräkning av area, omkrets och volym hos geometriska objekt, samt enhetsbyten i samband med detta_.
Här ska eleverna få möta metoder för beräkning av olika storheter även hos tredimensionella objekt.
Genom att genomföra enhetsbyten i samband med beräkningarna kan eleverna fördjupa sin förståelse för vikten av att använda lämplig enhet.
Detta är något som eleverna kan ges möjlighet att reflektera över även i tidigare årskurser – till exempel varför vi inte säger att det är tre miljoner millimeter till affären.
I de högre årskurserna ligger fokus mer på vilka enheter som är relevanta vid beräkningar av area och volym.

### Skala

För att ytterligare utveckla elevernas kunskaper om geometriska objekt ingår även _skala vid enkel förminskning och förstoring_ i årskurs 1–3.
Genom att avbilda och bygga geometriska objekt kan eleverna utveckla sin rumsuppfattning och få förståelse för begreppen proportionalitet och skala samt hur de kan tillämpas.
Det kan till exempel handla om att rita eller bygga rektanglar där sidorna ska göras dubbelt eller hälften så långa, eller att göra en enkel avbildning av klassrummet.

I årskurs 4–6 finns innehållet _skala vid förminskning och förstoring samt användning av skala i elevnära situationer_.
Det kan till exempel handla om att tolka enkla kartor eller göra avbildningar av skolgården.
Det här innehållet kan till exempel kopplas till innehåll i ämnena idrott och hälsa samt geografi.

I årskurs 7–9 ska undervisningen behandla _skala vid förminskning och förstoring av två- och tredimensionella objekt_.
Det innebär att eleverna får tillämpa kunskaper om skala genom att beskriva verkligheten med avbildningar och utforska samband mellan längdskala och areaskala respektive volymskala.
Innehållet förminskning och förstoringhar många beröringspunkter med ämnena slöjd, bild och teknik där dessa kunskaper kan användas för att göra skisser, modeller och ritningar.

Kursplanen anger att eleverna i årskurs 7–9 ska möta innehållet _likformighet och kongruens_.
Detta kan till exempel innebära att avgöra om två figurer är kongruenta, endast likformiga eller inget av det.

Skala har en tydlig koppling till proportionalitet, som ingår i kunskapsområdet &quot;Samband och förändring&quot;.

### Symmetri

De regelbundna mönster som vi har omkring oss, till exempel i ansikten, blommor, mosaiker eller i tapetmönster, omfattar ofta symmetrier.
Kunskaper om symmetri handlar om att kunna urskilja regelbundna mönster i omvärlden, och även konstruera sådana mönster.
Det kan alltså handla både om symmetrier i naturen och i andra skapande sammanhang, till exempel i konsten.
I matematiken innebär symmetri att en form eller ett mönster upprepas enligt vissa regler.
En vanlig form av symmetri är spegelsymmetri, där en punkt eller en form speglas, till exempel punkten 3 som speglas av punkten −3 på tallinjen.
Ett annat exempel är fjärilsvingar vars sidor är speglingen av varandra.
Kunskaper om symmetri kan även bidra till att elever får bättre förståelse för hur ett geometriskt objekt är uppbyggt.

I årskurs 1–3 finns innehållet _symmetri i vardagen och hur symmetri kan konstrueras_.
Tidiga möten med symmetri i olika sammanhang såsom i bilder, konsten och naturen, ger elever en möjlighet att uppleva estetiska värden i matematiska mönster, former och samband och kan utveckla elevers förmåga att tolka, beskriva och generalisera olika mönster.

I årskurs 4–6 är motsvarande innehåll _symmetri i planet och hur symmetri kan konstrueras_.
Symmetrier i planet handlar om symmetrier där tvådimensionella former ingår.
Det kan till exempel vara att en form roteras – rotationssymmetri.
Det kan också vara tessellation, där man täcker en yta med en form och där ingen del av formen överlappar en annan, eller inget tomrum finns.

Med hjälp av digitala verktyg och programmering kan elever, utan att begränsas av sin förmåga att använda papper och penna, skapa avancerade symmetrier som tydliggör geometrins estetiska värden.

Progressionen består i att eleverna i de lägre årskurserna får en grund att stå på för att utveckla kunskap om olika typer av symmetrier.
I de högre årskurserna formaliseras kunskaperna allt mer och fler symmetriska begrepp introduceras.

### Geometriska satser

_Geometriska satser och formler samt argumentation för deras giltighet_ är ett innehåll som bara är utskrivet i årskurs 7–9.
Det kan exempelvis innebära att möta bevisliknande argumentation för vinkelsumman på en triangel, eller ett troliggörande av formeln för en cirkels area.
Innehållet innebär att eleverna får möjlighet att argumentera för formlers giltighet, visa på samband mellan grundläggande geometriska begrepp och se hur egenskaper hos geometriska objekt kan härledas ur kunskap om andra begrepp.
Eleverna ska också ges möjlighet att resonera om hur man inom matematiken avgör om något är sant eller inte.
På så vis lägger kursplanen grunden för elevernas förståelse av innebörden i begreppen sats och bevis i framtida studier.

Som tidigare framhållits är det viktigt att matematikens olika kunskapsområden inte ses som åtskilda delar, utan som områden som går in i och berikar varandra.
Ett exempel på detta ses just i skärningen mellan kunskapsområdena &quot;Algebra&quot; och &quot;Geometri&quot;.
Det finns ett ömsesidigt samband mellan algebra och geometri, genom att grundläggande kunskaper i algebra hjälper till att utveckla kunskaper inom geometri och omvänt.
Ett exempel är användningen av formler när man beräknar omkrets och area.
Ett annat exempel är förklaringar av geometriska relationer och satser som till exempel Pythagoras sats, där det krävs grundläggande kunskaper i både i geometri och algebra för att kunna resonera med matematiska argument och generalisera kring relationer och slutsatser.

## Sannolikhet och statistik

Kunskapsområdet &quot;Sannolikhet och statistik&quot; tar avstamp i kursplanens syfte om att elevernas ska kunna _fatta välgrundade beslut i vardagslivets många valsituationer och delta i samhällets beslutsprocesser_.

Sannolikhet syftar på slumpmässiga händelser – det vill säga händelser där man inte med säkerhet kan förutse vad som kommer att hända.
Många lekar och spel bygger på slumpmässiga händelser och kunskaper om sannolikhet, men sannolikheter är även en viktig del i att beskriva mer påtagliga händelser i vardagen såsom strömavbrott, väder eller att saker går sönder.
Chans och risk berör därför eleverna på flera sätt.

Statistik handlar om att samla in, bearbeta, beskriva och dra slutsatser från olika typer av data eller undersökningar.
Mycket av den information som möter oss i vardagen är statistisk information.
Det kan vara idrottsresultat, ekonomiska kalkyler eller geografiska data.
Statistik kan presenteras på en mängd olika sätt och den används ibland i syfte att vilseleda.
Det är därför centralt att ha kunskaper om statistik för att kunna tolka, bedöma och värdera olika typer av information.

### Sannolikhet

Genom innehållet _slumpmässiga händelser i konkreta situationer_ ska eleverna i årskurs 1–3 få erfarenhet av slumpmässiga händelser i exempelvis experiment och spel.
De kan då ges möjlighet att resonera om till exempel möjligheten att bara få sexor när man slår en tärning upprepade gånger.

I årskurs 4–6 vidgas innehållet till _slumpmässiga händelser, chans och risk med utgångspunkt i observationer, simuleringar och statistiskt material_ samt _jämförelse av sannolikhet vid olika slumpmässiga försök,_ vilket innebär att eleverna får möta sannolikhet, chans och risk som begrepp i undervisningen.
Detta kan exempelvis omfatta slumpmässiga händelser i olika spel, chansen att vinna på ett lyckohjul eller sannolikheten att plocka godis av en viss färg ur en påse.

För årskurs 7–9 är innehållet om sannolikhet formulerat som _sannolikhet och metoder för att beräkna sannolikheten i olika situationer_.
Detta handlar om att kunna förutsäga sannolikheten för att något ska hända, till exempel sannolikheten att få en dam när man drar ett kort ur en kortlek, eller hur många av hundra planterade frön som gror.
Progressionen går från att man i de lägre årskurserna får möjlighet att resonera om sannolikhet utifrån enkla försök, experiment och observationer, till att man i de senare årskurserna möter olika metoder för att förutsäga händelser.

För årskurs 7–9 finns även innehållet _bedömningar av risker och chanser utifrån datorsimuleringar och statistiskt material_.
Här ges möjlighet att tillämpa och bredda sina kunskaper om begreppen risk och chans och hur sannolikheter kan uppskattas.
Det kan exempelvis innebära att utifrån statistik bedöma risken att ett tåg är försenat eller att det regnar tre dagar i rad, eller genom simuleringar undersöka sannolikheten att slå minst tre sexor med fem tärningar.

### Kombinatorik

Kombinatorik handlar om möjligheterna att välja ut och ordna de ingående delarna i en mängd.
Kombinatorik är användbart för att bedöma sannolikheter i spel och andra sammanhang.
Innehållet finns bara i årskurs 4–6 och 7–9, men det finns inget hinder för att även låta de yngre eleverna få prova på kombinatorik.

I årskurs 4–6 ska undervisningen behandla _enkel kombinatorik i konkreta situationer_.
Det tidiga mötet med det här innehållet innebär att eleverna ska få erfarenheter av olika konkreta situationer som rymmer möjligheter till olika kombinationer.
Klassiska frågeställningar är: &quot;På hur många sätt kan en kö se ut om det är fem personer som står i kön?&quot; och &quot;hur många kramar blir det om nio personer träffas och alla kramar varandra?&quot;

I årskurs 7–9 ingår innehållet _hur kombinatoriska principer kan användas i olika situationer_.
Progressionen ligger dels i att eleverna efter hand får möta nya situationer där kombinatorik tillämpas, dels i att de får tillämpa allt fler kombinatoriska principer, såsom multiplikationsprincipen och en medvetenhet om att ordning kan ha betydelse.
Vid fortsatta studier kan eleverna möta kombinatorik inom diskret matematik, ett område inom matematiken som har blivit allt viktigare då det bland annat används inom datavetenskap.

### Sortera, beskriva och tolka statistiskt material

Digitala verktyg används ofta för att samla in, sortera och analysera stora mängder data, och därför anger kursplanen att eleverna i alla årskurser ska genomföra sina undersökningar _såväl med som utan digitala verktyg_.
Genom att använda digitala verktyg inom statistik kan eleverna också få möjlighet att arbeta med stora datamängder, till exempel från offentliga källor.
Ett vanligt exempel på digitalt verktyg för att bearbeta data är kalkylprogram.
Digitala verktyg inom statistik kan också ge eleven ökade möjligheter att dela med sig av sina resultat till andra.

Kursplanen anger att eleverna i årskurs 1–3 ska få möta _enkla tabeller och diagram och hur de kan användas för att sortera data och beskriva resultat från undersökningar, såväl med som utan digitala verktyg_.
Detta kan innebära att elever får avläsa data och själv skapa enkla tabeller och diagram utifrån konkreta situationer.
Enkla typer av tabeller och diagram kan till exempel omfatta stapeldiagram, cirkeldiagram och tabeller där antal betecknas med streck eller siffror.
När eleverna arbetar med egna undersökningar kan de utveckla fler sätt att presentera data på, med stöd av bilder, konkret material eller digital teknik.

I årskurs 4–6 utvidgas innehållet till _tabeller och diagram för att beskriva resultat från undersökningar, såväl med som utan digitala verktyg_ och även _tolkning av data i tabeller och diagram_.
Elever får här avläsa och skapa fler typer av diagram och tabeller.
Det kan till exempel vara linjediagram eller tabeller där flera mätserier ingår.
Arbetet kan omfatta att läsa av tabeller och diagram från tidningar eller annan media, och även diskutera när ena eller andra typen av tabell och diagram är lämplig.
Det är också värdefullt att elever får fördjupa sin förståelse för tabell- och diagramtyper som de mött i tidigare årskurser.
Att tolka data i tabeller och diagram innebär att dra slutsatser som inte är direkt uppenbara.
Genom att ställa frågor och dra slutsatser om information som finns i tabeller och diagram, kan eleverna utveckla sitt kunnande om hur man tolkar data.

Med innehållet _tabeller, diagram och grafer samt hur de kan tolkas och användas för att beskriva resultat av egna och andras undersökningar, såväl med som utan digitala verktyg_ i årskurs 7–9, utvecklas metoderna för att beskriva och tolka resultat.
Även ett kritiskt förhållningssätt till tolkningar av statistiska resultat kan ingå i undervisningen.
Eleverna kan här möta flera statistiska begrepp och uttrycksformer, såsom grafer och mer komplexa typer av diagram, exempelvis histogram och mer avancerade punktdiagram.
Det är också värdefullt att elever får fördjupa sin förståelse för tabell- och diagramtyper som de mött i tidigare årskurser.
Innehållet öppnar också för att eleverna ges möjligheter att utveckla och i allt högre grad använda de statistiska uttrycksformerna i olika undersökningar.

Progressionen i innehållet ligger i bredden av tabell- och diagramtyper som eleverna använder, hur avancerade tolkningar som görs, och i vilka typer av sammanhang som tabeller och diagram används.

### Lägesmått och spridningsmått

För att eleverna ska kunna beskriva data som samlats in vid undersökningar behöver de ges möjlighet att utveckla kunskaper om läges- och spridningsmått.
I årskurs 4–6 ingår _lägesmåtten medelvärde, typvärde och median samt hur de kan användas vid statistiska undersökningar_.
Detta utvecklas i årskurs 7–9 till _lägesmått och spridningsmått samt hur de kan användas för bedömning av resultat vid statistiska undersökningar_.
Progressionen ligger dels i att eleverna får möta fler mått, vilket exempelvis kan omfatta kvartiler och variationsbredd, dels i att de får använda måtten i mer varierande situationer och på ett allt mer analytiskt sätt.

Vilka lägesmått och spridningsmått som lämpar sig bäst för att beskriva resultaten från olika undersökningar är en central kunskap.
Den behövs för att kunna presentera resultat från undersökningar på ett rättvisande sätt.
Lägesmått och spridningsmått är också viktiga underlag för att kunna resonera och argumentera kring vad resultaten från undersökningar betyder.

## Samband och förändring

I kunskapsområdet &quot;Samband och förändring&quot; lyfter kursplanen fram ett matematiskt innehåll som i hög grad är användbart både i vardagen och i vidare studier.
Kunskaper om samband och förändring är angelägna i såväl privatlivet som inom olika ämnesområden och för att kunna delta i samhällsdebatten.
Det kan till exempel vara frågor som rör banklån, energiförbrukning eller befolkningstillväxt.

Kunskapsområdet handlar om hur man hittar samband mellan olika företeelser och kan beskriva dessa med olika uttrycksformer.
Det kan vara att beskriva sambandet mellan en rektangels sidor och dess area, eller att beskriva en förändring, till exempel hur temperaturen i badvattnet har sett ut vid olika tidpunkter.
Samband och förändringar kan bland annat uttryckas med hjälp av tabeller, diagram, grafer och formler.

Ett vanligt sätt att beskriva förändringar och förändringstakt på är att använda procent.
Därför är beräkningar med procent i olika situationer ett viktigt innehåll här.

Kunskapsområdet är nära kopplat till kunskapsområdena &quot;Taluppfattning och tals användning&quot;, &quot;Geometri&quot; och &quot;Algebra&quot;.

### Proportionella samband och procent

Inom matematiken är proportionalitet en konstant kvot mellan två storheter.
Proportionalitet kan fungera som en tankemodell i flera olika sammanhang.
Att till exempel utifrån en karta få en uppfattning om hur långt det är mellan två platser handlar om att förstå att en viss sträcka är 100 gånger längre i verkligheten än på kartan, det vill säga att proportionen mellan kartan och verkligheten är 1:100.
Den som har en god uppfattning av proportionalitet kan överföra modelltänkandet till beräkningar av exempelvis procent eller skala vid förminskningar och förstoringar.

I årskurs 1–3 ingår _proportionella samband, däribland dubbelt och hälften_.
Med utgångspunkt i dubbelt och hälften kan de yngsta eleverna bygga en förståelse för proportionalitet, och även ges förutsättningar att utveckla förförståelse för begreppet procent.
Andra proportionella samband som kan rymmas i de lägre årskurserna är att om en enhet av något har ett viss pris så kan man också bestämma priset för 2, 5 eller 10 sådana enheter, eller att om man åker dubbelt så länge i samma hastighet så kommer man dubbelt så långt.

I årskurs 4–6 finns innehållet _proportionalitet samt hur proportionella samband kan uttryckas i bråk-, decimal- och procentform_.
Detta omfattar exempelvis att om förhållandet mellan del och helhet är konstant så är sambandet proportionellt.

I årskurs 7–9 ingår _proportionalitet och hur det kan användas för att uttrycka skala, likformighet och förändring_.
Här finns också innehållet _härledda enheter, till exempel km/h och kr/kg_.
Det kan till exempel omfatta proportionalitet mellan motsvarade sidor i likformiga figurer, eller att förhållandet mellan hur mycket lösgodis man köper och hur mycket det kostar beskrivs av en proportionalitet.
I årskurs 7–9 ingår även _procent och förändringsfaktor för att uttrycka förändring samt beräkningar med procent i vardagliga situationer och inom olika ämnesområden_.
I undervisningen kan det exempelvis vara olika beräkningar med procent, såsom att beräkna andel i procent, beräkna del eller helhet då procenttalet är känt, eller att beräkna värden före eller efter en förändring med hjälp av förändringsfaktor eller procent.

### Funktioner, grafer och koordinatsystem

Genom kunskapsområdet &quot;Sannolikhet och statistik&quot; ska eleverna i årskurs 1–3 ges möjlighet att utveckla grundläggande kunskaper om hur de kan använda enkla tabeller och diagram för att sortera data och beskriva resultat från undersökningar.
Dessa kunskaper tillämpas och utvecklas vidare i årskurs 4–6, i kunskapsområdena &quot;Sannolikhet och statistik&quot; samt &quot;Samband och förändring&quot;.
I &quot;Samband och förändring&quot; synliggörs detta genom innehållet _grafer för att uttrycka proportionella samband_.
Med hjälp av grafer och koordinatsystem kan eleverna visualisera samband och förändringar.
Det kan till exempel vara att med en graf illustrera hur långt en bil med en viss hastighet hinner på en viss tid.
I årskurs 4–6 ska undervisningen även behandla _koordinatsystem och gradering av koordinataxlar_.
Det innebär att eleverna ges möjlighet att göra graderingar av koordinataxlar, för att sedan placera ut punkter utifrån information av olika slag.
Här ingår också att lokalisera punkter i ett koordinatsystem eller en graf utifrån givna frågeställningar eller situationer.

För årskurs 7–9 rymmer kursplanen inom detta område flera punkter.
Två av dessa rör räta linjens ekvation: _räta linjens ekvation och förändringstakt_ samt _användning av räta linjens ekvation för att beskriva samband_.
Ytterligare två rör funktioner: _funktioner och hur de används för att beskriva samband och förändring samt undersöka förändringstakt_ och _hur funktioner uttrycks i form av grafer, tabeller och funktionsuttryck_.

Undervisningen behandlar begreppet förändringstakt och kan även till exempel lyfta innebörden av riktningskoefficienten och den konstanta termen i räta linjens ekvation.
Det handlar även om att beskriva samband och förändringar med användning av begreppet funktion.

I årskurs 7–9 syftar innehållet om funktioner till att ge eleverna möjlighet att uttrycka samband numeriskt, grafiskt och algebraiskt.
Det kan vara betydelsefullt i många situationer i vardagslivet och i samhället, till exempel för att beskriva vattenförbrukning när någon duschar, smittspridning eller global uppvärmning.

Genom att innehållet i det här kunskapsområdet utgår från elevnära situationer ges eleverna möjlighet att gradvis utveckla förståelse för hur man med matematiska uttrycksformer kan beskriva förändringar och förändringstakt.
Här kan matematisk programvara och annan digital teknik vara till hjälp för att konkretisera och tydliggöra samband och förändringar.

## Problemlösning

I kunskapsområdet &quot;Problemlösning&quot; fokuseras arbete med att lösa problem med hjälp av matematik.
I problemlösning ingår också att kunna tolka och formulera frågeställningar i matematiska termer.

Matematiska problem är situationer eller frågeställningar där eleverna inte på förhand känner till hur problemet ska lösas.
I stället måste de undersöka och utforska för att finna en lösning.
Matematiska problem kan också beskrivas som uppgifter som inte är av rutinkaraktär.
Oftast förekommer ett problem i en konkret situation som gör att eleverna behöver göra en matematisk tolkning av situationen.
Ibland är problemen inom-matematiska och saknar då direkt anknytning till en vardaglig situation.

### Strategier för att lösa matematiska problem

Elever ska ges möjlighet att utveckla strategier för problemlösning i allt vidare sammanhang under grundskoletiden.
Strategier är ett samlingsbegrepp för olika tillvägagångssätt för att bland annat formulera och lösa problem.
De kan vara medvetna eller delvis omedvetna, men också planerade och ha en given gång.
De kan även vara olika effektiva när det gäller hur väl de fungerar och är anpassade till sammanhanget.
Valet att använda olika hjälpmedel, till exempel miniräknare, kan också vara delar av en strategi.

I årskurserna 1–3 och 4–6 ska eleverna få möta _strategier för att lösa matematiska problem i elevnära situationer_.
Strategierna som eleverna får möta i undervisningen kan till exempel vara att gissa och kontrollera, lösa ett enklare problem, arbeta bakåt, rita bilder eller använda en formel.
Med elevnära situationer menas bekanta och vardagliga sammanhang, och med stigande ålder kan allt mer komplexa problem i dessa situationer behandlas.
Stigande komplexitet kan exempelvis innebära att problemen kräver mer avancerade tolkningar eller bearbetningar för att lösas, eller att mindre ledning ges i hur problemen kan hanteras.
Att det övriga centrala innehållet blir mer avancerat bidrar också till en naturlig ökning av problemens komplexitet.

I årskurs 7–9 är motsvarande innehåll _strategier för att lösa matematiska problem i olika situationer och inom olika ämnesområden samt värdering av valda strategier och metoder_.
Här vidgas sammanhangen för elevernas problemlösning ytterligare.
Att kunna värdera sina val av strategier är en viktig aspekt av problemlösning.
Genom att eleverna i de högre årskurserna utvecklar kunskaper om hur man kan värdera sina val, utvecklar de en medvetenhet om hur effektivt deras tillvägagångssätt är i förhållande till problemet.
Beroende på problemets komplexitet och innehåll vidgas även de tillvägagångssätt och verktyg eleven behöver använda för att lösa uppgiften – det kan exempelvis vara beräkningar, tabeller, diagram, grafer och programmering.

### Formulering av matematiska frågeställningar

Att lösa problem handlar ofta om att tillägna sig det matematiska innehållet i frågeställningen och därefter tolka innehållet och utforma en mer formaliserad frågeställning i matematiska termer.
I kursplanen uttrycks detta i årskurserna 1–3 och 4–6 som att eleverna ska möta _formulering av matematiska frågeställningar utifrån vardagliga situationer_.
Att formulera problem kan vara att med matematiska termer formulera ett givet problem eller beskriva en viss situation, vilket i lägre årskurser exempelvis kan handla om att formulera en enkel räknehändelse utifrån en beräkning de redan gjort.

I årskurs 7–9 vidgas innehållet till _olika situationer och ämnesområden_.
Att formulera ett matematiskt problem kan här vara att i matematiska termer uttrycka frågeställningar som exempelvis rör matlagning, ekonomi, materialåtgång vid hobbyprojekt, bakterietillväxt eller hastigheter hos föremål – eller annat som speglar det som eleverna möter eller kommer att möta i andra ämnen, vidare studier och livet utanför skolan.

I årskurs 7–9 ingår även _enkla matematiska modeller och hur de kan användas i olika situationer_.
Att ta fram en modell är ett sätt att översätta en situation från ett annat område än matematik till ett matematiskt symbolspråk.
Att använda matematiska modeller innebär också att reflektera över modellens giltighet och att översätta modellen tillbaka till situationen.

Redan i de yngre åldrarna finns matematiska modeller närvarande exempelvis i räknehändelser eller när elever översätter en verklig eller påhittad situation till en enkel modell.
I de högre årskurserna ska eleverna i allt högre grad få övning i att översätta situationer till modeller och värdera dessa modeller, för att formulera allt mer generella modeller med hjälp av algebraiska uttryck.

### Kommentarer till kursplanens kunskapskrav

Kunskapskravens uppgift är att fungera som måttstock för bedömning av elevens samlade kunskaper.
Kunskapskraven behöver läsas och tolkas i relation till syftet, det centrala innehållet och den undervisning som har bedrivits.

Läraren använder kunskapskraven för att göra sammanfattande värderingar av elevens kunskapsutveckling inom ämnet.
Det kan vara omdömen i den individuella utvecklingsplanen, för att avgöra om eleven behöver ges stöd i form av extra anpassningar inom ramen för undervisningen eller särskilt stöd.
Ett annat skäl kan vara att säkerställa att eleverna får tillräckliga utmaningar för att nå så långt som möjligt enligt utbildningens mål.
Att ge ett omdöme innebär att läraren värderar de kunskaper eleven hittills har inhämtat i ämnet, utifrån vad undervisningen har gett eleven förutsättningar att utveckla i förhållande till kunskapskraven.
I de årskurser betyg sätts använder läraren kunskapskraven som ett verktyg för att bedöma elevens kun­skaper vid betygssättningen.

### Kunskapskrav för bedömning av godtagbara kunskaper

I vissa ämnen och årskurser i lågstadiet finns kunskapskrav som är ett stöd för läraren att bedöma om en elev har uppnått en lägsta godtagbar nivå vid slutet av en årskurs.
Många elever kan förstås ha kommit längre i sin kunskapsutveckling.
Läraren gör avstämningar i förhållande till kunskapskraven under terminerna för att sammanfatta och dokumentera det kunnande eleverna har visat.
Sådana avstämningar är ett sätt för läraren att säkerställa att det finns ett brett och varierat underlag vid tiden för bedömning av om en elev når eller inte når de kunskapskrav som minst ska uppnås.

### Kunskapskrav för betygssättning

Kunskapskrav används för betygssättning i vissa årskurser.
Läraren fäster vid betygssättningen mer vikt vid sådana kunskaper som betonas i syftet eller som kan kopplas till många eller omfångsrika punkter i det centrala innehållet.
Läraren fäster också mer vikt vid sådant som har fokuserats i undervisningen och där eleverna fått möjlighet att särskilt fördjupa sina kunskaper.
Det innehållsliga sammanhanget är viktigt då de val läraren gör i undervisningen har betydelse för vad som blir möjligt för eleverna att lära sig och därmed vad som blir relevant att bedöma.
Detta är skälet till att kunskapskraven måste läsas och tolkas i relation till syftet, det centrala innehållet och den undervisning som har bedrivits.

Kunskapskraven i årskurs 6 och 9 liknar i stor utsträckning varandra.Men när läraren tolkar kunskapskraven i relation till kursplanen och undervisningen blir det dock uppenbart att progressionen bärs av det centrala innehållet som skiljer sig åt mellan olika stadier, och att det konkreta undervisningsinnehållet blir mer komplext i högstadiet.

För att kunskapskraven ska fungera som ett användbart verktyg för en sammantagen bedömning vid betygssättning är de formulerade på ett övergripande sätt.
På så vis ger de läraren möjligheter att göra en allsidig bedömning utifrån ett brett och varierat underlag som lämnat utrymme för eleven att visa sina kunskaper på olika sätt.
Under terminen görs också avstämningar i förhållande till kunskapskraven för att sammanfatta och dokumentera det kunnande eleverna har visat.
Sådana avstämningar är ett sätt för läraren att säkerställa att det finns ett brett och varierat underlag vid tiden för betygssättning.

## Kunskapskraven i ämnet matematik

Kunskapskraven är indelade i fem stycken.

- Det första stycket utgår från det första långsiktiga målet som handlar om matematiska begrepp.
- Det andra stycket utgår från det andra långsiktiga målet som handlar om matematiska metoder.
- Det tredje stycket utgår från det tredje långsiktiga målet som handlar om att lösa problem med hjälp av matematik.
- Det fjärde stycket utgår från det fjärde långsiktiga målet som handlar om matematiska resonemang.
- Det femte stycket utgår från det femte långsiktiga målet som handlar om att kommunicera matematik.

De delar av kunskapskraven som utgår från de långsiktiga mål som handlar om matematiska begrepp och metoder har mer specifik koppling till centralt innehåll, medan övriga delar av kunskapskraven har en mer övergripande relation till det centrala innehållet.

Kunskapskraven i årskurs 3 är mer detaljerade med en mer uttalad koppling till centralt innehåll än vad kunskapskraven i årskurs 6 och 9 har.
Kommentarerna för årskurs 3 är därför delvis strukturerade på ett annat sätt.

#### Förmåga att använda och beskriva matematiska begrepp och samband mellan begrepp

Det första stycket i kunskapskraven (som återges nedan) avser att rikta lärarens bedömningsfokus mot kvaliteten i elevens användande och beskrivande av matematiska begrepp och samband mellan begrepp.
Det innebär att bedömningen grundas på till exempel hur eleven beskriver och använder begreppens innebörd och relationer.

Vilka begrepp som bedömningen omfattar är beroende av det centrala innehållet.
Kunskapskravet i årskurs 3 nämner specifika delar av centralt innehåll, medan kunskapskraven i årskurs 6 och 9 nämner områden i det centrala innehållet.

**Årskurs 3:** _Eleven visar grundläggande kunskaper om matematiska begrepp och använder dem med tillfredsställande säkerhet.
Eleven ger även exempel på hur några begrepp relaterar till varandra_.

Stycket fortsätter (nedan) med mer specifika krav på hur eleven visar kunskaper.
Dessa avspeglar vissa viktiga aspekter av att använda och beskriva matematiska begrepp och samband mellan begrepp.
Flera av dessa begrepp kommenteras närmare i avsnittet om centralt innehåll.

**Årskurs 3:** _Eleven visar grundläggande kunskaper om naturliga tal och beskriver tals inbördes relation samt delar upp tal.
Eleven visar grundläggande kunskaper om tal i bråkform och delar upp helheter i delar samt jämför och namnger delarna som enkla bråk.
Eleven använder och beskriver geometriska mönster och mönster i talföljder.
Dessutom använder eleven grundläggande geometriska begrepp och vanliga lägesord för att beskriva geometriska objekts egenskaper, läge och inbördes relationer.
Eleven använder och ger exempel på enkla proportionella samband_.

**Årskurs 6 och 9:** _Eleven visar **grundläggande/goda/mycket goda** kunskaper om matematiska begrepp samt använder och beskriver begrepp och samband mellan begrepp inom områdena taluppfattning och tals användning, algebra, geometri, sannolikhet och statistik samt samband och förändring med **tillfredsställande/god/mycket god** säkerhet_.

Det här stycket innehåller krav på att eleven visar kunskaper inom vart och ett av en rad områden.
Formuleringarna avser att omfatta bedömning av olika aspekter av elevens kunskaper om matematiska begrepp.
Skrivningen i första delen av meningen handlar om både bredden och djupet i elevens kunskaper i förhållande till det centrala innehållet och den undervisning som har bedrivits.
Detta följs sedan upp med formuleringen _använder och beskriver begrepp och samband mellan begrep_p_,_ vilket riktar in sig på vilken förståelse eleven visar för begreppen i sin användning av dem i beskrivningar och förklaringar av samband mellan begrepp.

I sin bedömning kan läraren titta på i vilken mån eleven upptäcker eller identifierar begrepp i olika sammanhang, och hur korrekt eller utförligt eleven tolkar och beskriver begrepp.
Läraren kan också bedöma hur väl eleven ser likheter och konstraster mellan begrepp och hur eleven använder olika uttrycksformer för att beskriva begrepp.

#### Förmåga att välja och använda lämpliga matematiska metoder för att göra beräkningar och lösa rutinuppgifter

Det andra stycket i kunskapskraven (som återges nedan) är avsedda att rikta lärarens bedömningsfokus mot hur väl eleven genomför beräkningar och hanterar rutinuppgifter, såsom att skapa tabeller, avläsa diagram, lösa ekvationer och utföra beräkningar med miniräknare eller andra digitala verktyg, huvudräkning eller skriftlig metod.
I detta ingår både att välja lämplig metod och att använda metoderna.

Vilka metoder som bedömningen omfattar är beroende av det centrala innehållet.
Kunskapskraven i årskurs 3 nämner specifika delar av centralt innehåll, medan kunskapskraven i årskurs 6 och 9 nämner områden i det centrala innehållet.

**Årskurs 3:** _Eleven väljer och använder i huvudsak fungerande matematiska metoder för att göra enkla beräkningar med naturliga tal och lösa enkla rutinuppgifter med tillfredsställande säkerhet_.

Stycket fortsätter (nedan) med mer specifika krav på hur eleven visar kunskaper.
Dessa avspeglar vissa viktiga aspekter av att välja och använda metoder.
Flera av dessa metoder kommenteras närmare i avsnittet om centralt innehåll, vilket även omfattar kommentarer om talområden.

**Årskurs 3:** _Eleven använder huvudräkning för att genomföra beräkningar med de fyra räknesätten.
Vid addition och subtraktion väljer och använder eleven skriftliga räknemetoder med tillfredsställande säkerhet.
Eleven hanterar enkla matematiska likheter och använder då likhetstecknet på ett fungerande sätt.
Eleven avbildar och, utifrån instruktioner, konstruerar enkla geometriska objekt.
Eleven gör enkla mätningar, jämförelser och uppskattningar av längder, massor, volymer och tider och använder vanliga måttenheter.
Vid olika undersökningar avläser och skapar eleven enkla tabeller och diagram för att sortera och redovisa resultat_.

**Årskurs 6 och 9:** _Eleven väljer och använder **i huvudsak fungerande/ändamålsenliga/ändamålsenliga och effektiva** matematiska metoder för att göra beräkningar och lösa rutinuppgifter inom områdena taluppfattning och tals användning, algebra, geometri, sannolikhet och statistik samt samband och förändring med **tillfredsställande/god/mycket god** säkerhet_.

Stycket innehåller krav på att eleven visar kunskaper inom vart och ett av en rad områden.
Formuleringarna avser att omfatta bedömning av olika aspekter av elevens kunskaper om matematiska metoder.
Skrivningen i första delen av meningen handlar om vilken typ av metoder eleven väljer att använda.
Med _i huvudsak fungerande_ avses att metoden som eleven väljer i de allra flesta fall fungerar för att lösa uppgiften.
Detta följs sedan upp i med vilken säkerhet eleven genomför beräkningen eller använder metoden.
Formuleringen avser hela arbetet fram till ett resultat.
Det innebär att det alltså är värdefullt att utvärdera elevens val och utförande av metod – inte bara resultatet.
Med stigande ålder ökar komplexiteten i val och användning av matematiska metoder, och eleven förväntas kunna arbeta med ett utökat antal metoder från olika delar av det centrala innehållet.

I sin bedömning kan läraren titta på hur väl eleven väljer metoder som är anpassade till situation och frågeställningar, i vilken mån eleven fullföljer valda metoder – även i mer krävande fall – samt i vilken mån de metoder som eleven använder är utvecklingsbara eller går att generalisera.

#### Förmåga att formulera och lösa problem med hjälp
 av matematik och värdera valda strategier

Det tredje stycket i kunskapskraven (som återges nedan) avser att rikta lärarens bedömningsfokus mot hur eleven löser problem med hjälp av matematik.
Detta omfattar exempelvis att upptäcka, formulera, utforska eller analysera problem, välja och utvärdera strategier för att lösa problem samt att utvärdera resultat.

Vilket matematiskt innehåll som problemen omfattar är beroende av det centrala innehållet.
Det finns också delar i det centrala innehållet som specifikt berör problemlösning.

**Årskurs 3:** _Eleven löser enkla problem genom att välja och använda någon strategi med viss anpassning till problemets karaktär.
Eleven beskriver tillvägagångssätt och ger enkla omdömen om resultatens rimlighet_.

Den första meningen i avsnittet för årskurs 3 nämner enkla problem.
Det kan till exempel avspeglas i problemens abstraktionsnivå, hur bekanta sammanhang och situationer är för eleven eller hur mycket ledning eleven får i hur problemet kan analyseras eller lösas.

Vidare tar avsnittet upp att eleven beskriver tillvägagångssätt.
Detta avser att rikta bedömningens fokus mot att eleven kan förmedla hur det gått till att lösa problemet.

**Årskurs 6:** _Eleven löser **enkla/relativt komplexa/komplexa** problem.
Eleven **bidrar till något/ger något/ger** förslag på alternativt tillvägagångssätt och värderar resultatens rimlighet_.

**Årskurs 9:** _Eleven löser **enkla/relativt komplexa/komplexa** problem.
Eleven **bidrar till något/ger något/ger** förslag på alternativt tillvägagångssätt.
I samband med problemlösning **bidrar eleven till att formulera/formulerar eleven/formulerar eleven** enkla matematiska modeller som **efter någon bearbetning (C)** kan tillämpas i sammanhanget.
Eleven värderar strategier och resultatens rimlighet på ett **enkelt/utvecklat/välutvecklat** sätt_.

Den första meningen i avsnitten för årskurs 6 och 9 nämner enkla/relativt komplexa/komplexaproblem.
Vad som avses med enkla problem i de olika årskurserna är bland annat beroende av det centrala innehållet i respektive årskurs.
En stegrande komplexitet i problemlösning kan avspeglas på en rad olika sätt, till exempel att problemen omfattar

- högre abstraktionsnivå, eller samband och strukturer i problemet som är mer svårupptäckta för eleven
- sammanhang och situationer som är mer obekanta för eleven
- innehåll eller lösningsmetoder som spänner över olika delar av centralt innehåll
- mindre ledning i hur problemet kan analyseras eller lösas.

I årskurs 9 finns krav på att eleven bidrar till eller formulerar enkla matematiska modeller.
Detta omfattar att använda matematik för att lösa ett problem genom att formulera en generell matematisk beskrivning av en verklig situation.

I årskurs 6 och 9 nämner kraven att eleven bidrar till eller ger förslag på alternativa tillvägagångssätt för att lösa ett problem.
Detta avser att rikta bedömningen mot att eleven kan se problemet och de metoder och strategier som använts ur olika perspektiv.

I samtliga årskurser finns krav på att eleven värderar resultatens rimlighet.
Detta innebär bland annat att eleven behöver sätta slutsatser och resultat i relation till ursprungliga frågeställningar.

Eleven kan visa sin förmåga att formulera och lösa problem på olika sätt, och problemlösning har tydliga kopplingar till andra delar av kunskapskraven.
Det kan till exempel vara att med hjälp av matematikens uttrycksformer kommunicera lösningen på ett problem, att resonera om rimlighet i resultat, eller när eleven löser problem med hjälp av olika begrepp och hur begrepp relaterar till varandra.
Problemlösningen kan också omfatta beräkningar och andra metoder.

#### Förmåga att föra och följa matematiska resonemang

Det fjärde stycket i kunskapskraven (som återges nedan) avser att rikta lärarens bedömningsfokus mot hur eleven dels följer matematiska resonemang, dels själv för matematiska resonemang.
Detta kan eleven göra exempelvis genom att ställa och besvara frågor samt framföra och bemöta påståenden med matematiska argument.

Vilka resonemang som bedömningen omfattar är beroende av det centrala innehållet.

**Årskurs 3:** _Eleven för och följer matematiska resonemang genom att ställa och besvara frågor som i huvudsak hör till ämnet_.

Formuleringarna för årskurs 3 har nedtonade krav på matematisk argumentation jämfört med senare årskurser, men liksom för senare år riktas fokus mot att eleven uppfattar och använder matematiska resonemang.
Genom att exempelvis ställa och besvara frågor, eller komma med egna påståenden, kan eleven visa egna och ta del av andras matematiska resonemang.

**Årskurs 6 och 9:** _Eleven för och följer matematiska resonemang genom att framföra och bemöta påståenden med **enkla/relativt väl underbyggda/väl underbyggda** matematiska argument_.

Formuleringen för årskurs 6 och 9 handlar om i vilken grad eleven för fram argument och resonerar kring ställningstaganden, lösningar, resultats rimlighet eller mer allmänt utforskar frågeställningar där matematik ingår.
Bedömningen riktas även mot i vilken grad eleven använder underbyggda matematiska argument.
Några aspekter kan då vara hur välgrundade, hållbara och tillräckliga argumenten är.

Eleven kan visa sin förmåga att föra och följa matematiska resonemang på olika sätt, och resonemangen kan ha tydliga kopplingar till andra delar av kunskapskraven.
Det kan vara i samband med att resonera sig fram till lösningen på ett problem, att resonera om rimlighet i resultat, eller när eleven resonerar om begrepp och hur begrepp relaterar till varandra.
Resonemangen kan också vara mer eller mindre underbyggda av beräkningar eller andra matematiska uttrycksformer.

I sin bedömning kan läraren till exempel titta på hur logiskt sammanhängande eleven motiverar ställningstaganden och slutsatser och hur väl eleven legitimerar lösningar på problem genom resonemang.
I bedömningen kan också ingå hur väl eleven följer, bemöter och utvecklar andras matematiska resonemang och argument.

#### Förmåga att använda matematikens uttrycksformer
 för att samtala om och redogöra för frågeställningar, beräkningar och slutsatser

Det femte stycket i kunskapskraven (som återges nedan) avser att rikta lärarens bedömningsfokus mot hur eleven utbyter information med andra om matematiska idéer och tankegångar.
Det kan ske både muntligt, skriftligt och med hjälp av olika uttrycksformer.

**Årskurs 3:** _Eleven beskriver och samtalar om tillvägagångssätt på ett i huvudsak fungerande sätt och använder då konkret material, bilder, symboler och andra matematiska uttrycksformer_.

Formuleringarna för årskurs 3 betonar att matematik kan uttryckas genom många olika uttrycksformer.
Detta gäller också för senare årskurser, men är inte utskrivet på samma sätt i kunskapskraven.
I de högre årskurserna finns ökade förväntningar på att eleven hanterar uttrycksformer som är specifika för matematiken och använder dessa när det är påkallat.

**Årskurs 6 och 9:** _Eleven redogör för och samtalar om tillvägagångssätt på ett **i huvudsak fungerande/ändamålsenligt/ändamålsenligt och effektivt** sätt och använder då symboler och andra matematiska uttrycksformer_.

Vilka uttrycksformer eleven använder är beroende av det centrala innehållet.
Det innebär också att det finns en progression i kunskapskraven mellan årskurs 6 och 9, även om formuleringarna är identiska.

Matematiska uttrycksformer kan exempelvis handla om matematiska symboler, matematisk terminologi, bilder, diagram, tabeller, grafer, algebraiska uttryck och formler.
Det kan också handla om att använda konkret material eller att eleven kommunicerar matematik genom sina handlingar.
Kunskapskraven nämner särskilt symboler, vilket är ett uttryck för att matematikens skriftspråk spelar en särskild roll i ämnet.

I kunskapskraven i årskurs 6 och 9 finns en progression i betygen som går från _i huvudsak fungerande_ till _ändamålsenligt och effektivt_.
I den lägre änden av denna skala är kommunikationen tillräcklig för att föra fram det avsedda budskapet, även om det finns brister i kommunikationen och kan kräva att mottagaren på förhand är insatt i det som beskrivs – exempelvis att mottagaren är insatt i den uppgift eller övning som eleven arbetar med.
Stigande kvalitet i matematisk kommunikation kan exempelvis innebära att kommunikationen i högre grad är matematiskt korrekt, tydlig och koncis och i högre grad är anpassad för mottagaren.
Läraren kan i bedömningen också titta på hur väl eleven väljer uttrycksformer utifrån det matematiska innehållet, hur väl eleven förstår och tar till sig matematiska uttrycksformer samt hur väl eleven tar del av andras beskrivningar och förklaringar.

Att uttrycka matematik kan göras på olika sätt, exempelvis genom att eleven använder eller redogör för olika metoder, beskriver begrepp eller för muntliga och skriftliga resonemang.
God kommunikation i matematik kan därutöver vara ett verktyg i det egna tänkandet, och kan bidra till att utveckla begreppsförståelse och förmågan att generalisera, analysera och dra slutsatser.
