## Inledning

I en komplex verklighet med stort informationsflöde, ökad digitalisering och snabb
förändringstakt är det viktigt att lyfta fram digitala perspektiv i utbildningen. Många
elever i svensk skola är vana användare av digitala verktyg och medier av olika slag,
som exempelvis internet, datorer och smarta telefoner. Det här kommentarmaterialet
har tagits fram för att öka förståelsen för hur digitaliseringens möjligheter kan bidra till
att ge eleverna en likvärdig utbildning.
Kommentarmaterialet riktar sig till lärare och rektorer och behandlar digital kom-
petens så som det finns framskrivet i läro- och kursplanerna för grundskolan, grund-
särskolan, sameskolan och specialskolan. Avsikten med materialet är att ge en bredare
och djupare förståelse för de resonemang och ställningstaganden som ligger bakom
texterna i läro- och kursplanerna och beskriva hur olika ämnen kan förstärka och
komplettera varandra samt ge inspiration till ämnesövergripande arbeten.

## Läsanvisningar

Kommentarmaterialet består av två delar. Den första delen ”Digital kompetens – vad
är det?” ger en bakgrund till några begrepp inom digitalisering. Här beskrivs också olika
aspekter av digital kompetens och hur de kommer till uttryck i läro- och kursplanerna.
I den andra delen finns kommentarer till läro- och kursplanstexterna. Där finns exem-
pel på skrivningar från styrdokumenten som visar hur eleverna ska ges förutsättningar
att utveckla de olika aspekterna av digital kompetens. Exemplen används för att kon-
kretisera resonemangen men ger inte en fullständig bild av hur begreppet skrivs fram
i styrdokumenten. Kommentarerna nedan är i huvudsak relevanta för alla skolformer på
grundskolenivå. I delen ”Kommentarer till läroplaner, kursplaner och kunskapskrav”
kan man alltså få en övergripande bild av digital kompetens i olika ämnen. För att få
en djupare bild om ett visst ämne hänvisar vi istället till de ämnesspecifika kommentar-
materialen. För grundsärskolan finns kommentarmaterial som rör samtliga ämnen och
ämnesområden men även där hänvisas i viss mån till grundskolans kommentarmaterial.
_Formuleringar som är hämtade direkt från styrdokumenten är genomgående kursiverade
i texten._

## Digital kompetens i olika skolformer

De skrivningar som handlar om digitalisering är identiska eller snarlika i läroplanerna
för grundskolan och motsvarandes skolformer, gymnasieskolan, gymnasiesärskolan
respektive läroplanen för vuxenutbildning. Den gemensamma övergripande beskriv-
ningen i läroplanerna och den progression som finns framskriven i kurs- och ämnes-
planerna innebär att digitaliseringen går som en röd tråd genom hela skolväsendet. På
så sätt kan eleverna utmanas vidare för att kunna bredda och fördjupa sina kunskaper.
Här är det viktigt att betona att eleverna ska ha utvecklat en sådan digital kompetens
att de kan klara sig i livet och som samhällsmedborgare när de har avslutat grundskolan
eller motsvarande skolform. Det är speciellt viktigt för nyanlända elever som börjat
i svenska skolan sent och för de elever som inte går vidare till gymnasieskolan.


## En samlad läroplan för varje skolform

Läroplanerna för de olika skolformerna har en likartad struktur och när man jämför
deras innehåll blir det tydligt att hela utbildningsväsendet vilar på samma värdegrund
och kunskapssyn. Utbildningen från förskola till gymnasial utbildning kan förstås som
en röd tråd där elevernas kunskaper och erfarenheter tas till vara och där nya kunskaper
utvecklas utifrån sådant eleverna har lärt sig tidigare.
Läroplanerna för grundskolan, specialskolan och sameskolan består av fem delar,
medan grundsärskolans läroplan består av tre delar. Läroplanernas första del beskriver
skolans värdegrund och uppdrag och den andra delen innehåller övergripande mål
och riktlinjer. Dessa delar är i princip likadana för alla skolformer. I läroplanerna för
grundskolan, specialskolan och sameskolan riktar sig tredje och fjärde delen till förskole-
klassen respektive fritidshemmet, medan femte delen innehåller kursplaner för alla
ämnen. I grundsärskolans läroplan innehåller tredje delen kursplaner för alla ämnen
samt för ämnesområdena i inriktningen träningsskolan.
Det är viktigt att läsa den första och andra delen i läroplanen tillsammans med de
andra delarna för respektive verksamhet och skolform då de gemensamt är utgångs-
punkt för undervisningen. Det kan också vara värdefullt för lärare att vara bekanta
med läroplanens andra delar då samverkan mellan förskoleklass, skola och fritidshem
bidrar till att eleverna får en helhet och kontinuitet i undervisningen.

**Syfte, centralt innehåll och kunskapskrav**
Läroplanernas tredje och fjärde del, förskoleklassen respektive fritidshemmet, samt
läroplanens femte del, kursplanerna, är uppbyggda kring två huvudrubriker: syfte och
centralt innehåll. Kursplanerna kompletteras med kunskapskrav i de olika ämnena.
Det finns inga kunskapskrav för förskoleklassen eller för fritidshemmet.

**Syfte**
Kursplanerna inleds med ett syfte som beskriver vilka kunskaper eleverna ska ges
möjlighet att utveckla i undervisningen. Syftet avslutas med ett antal ämnesspecifika
förmågor beskrivna i en punktlista. Förmågorna är långsiktiga och sätter ingen
begränsning för elevernas kunskapsutveckling – det går alltså inte att betrakta dem
som något som slutgiltigt kan uppnås. De gäller för alla årskurser och ligger till grund
för kunskapskraven.

**Centralt innehåll**
Det centrala innehållet beskriver vilket innehåll som ska behandlas i undervisningen.
Vid planering av undervisningen är det viktigt att utgå både från syftet och från det
centrala innehållet. Då får eleverna möjlighet att utveckla de förmågor som finns
beskrivna i syftet.
Det centrala innehållet finns ordnat i punktlistor under ett antal kunskapsområden.
Varje kunskapsområde har en rubrik. Kunskapsområdena motsvarar inte arbetsområden
i undervisningen, utan de är enbart ett sätt att strukturera innehållet i ämnet. Vid
planeringen kan läraren välja och kombinera punkterna inom och mellan kunskaps-
områdena. Det finns inget skrivet i kursplanen om hur mycket undervisningstid som


ska ägnas åt de olika punkterna. Det centrala innehållet är inte det enda innehåll
läraren kan ta upp. Det är alltid möjligt att lägga till innehåll utifrån elevernas behov
och intresse.

**Kunskapskrav**
Kunskapskraven är konstruerade från syftestextens förmågor och det centrala innehållet.
De beskriver vilket kunnande som krävs för godtagbara kunskaper och för olika betyg.


## Digital kompetens – vad är det?

## Några begrepp i en digital värld

Begreppet digital kompetens förändras över tid och i takt med att samhället, tekniken
och olika tjänster förändras. Här följer en genomgång av olika sammanhang där
begreppet digital kompetens har beskrivits, och som också har varit utgångspunkt för
hur digital kompetens beskrivs i läroplanerna.

**EU:s åtta nyckelkompetenser** presenterades år 2006. Digital kompetens var en av
nyckelkompetenserna^1 och beskrevs så här:

```
”Digital kompetens kräver goda kunskaper om hur informationssamhällets
teknik fungerar och om den roll tekniken spelar och de möjligheter den ger i
vardagslivet, både hemma och på arbetet. Här ingår centrala datortillämpningar
som ordbehandling, kalkylprogram, databaser, lagring och hantering av
information samt kunskaper om de möjligheter och eventuella risker som
skapas genom användningen av internet och kommunikation via elektroniska
medier (e-post, nätverksverktyg) för arbete, rekreation, informationsdelning
och samarbetsnätverk, lärande och forskning. Man bör också känna till hur
informationssamhällets teknik kan stödja kreativitet och innovation samt vara
medveten om frågor som rör den tillgängliga informationens validitet och
tillförlitlighet och de juridiska och etiska principer som interaktiv användning
av informationssamhällets teknik innefattar.
```
```
De färdigheter som behövs är förmågan att söka fram, samla in och bearbeta
information och använda den på ett kritiskt och systematiskt sätt och att kunna
bedöma dess relevans och skilja mellan den fysiska och virtuella verkligheten,
samtidigt som man är medveten om de samband som finns mellan dem. Man
bör ha de färdigheter som behövs för att producera, redovisa och förstå komplex
information och förmågan att skaffa sig tillgång till, söka fram och använda
internetbaserade tjänster. Man bör också kunna använda informationssamhällets
teknik som stöd för kritiskt tänkande, kreativitet och innovation.
```
```
Användningen av informationssamhällets teknik kräver en kritisk och
reflekterande attityd när det gäller information och ansvarsfull användning av
interaktiva medier. Ett intresse för att engagera sig i olika grupper och nätverk
för kulturella, sociala eller yrkesrelaterade ändamål stöder också den här
kompetensen.”
```
1. Europaparlamentets och rådets rekommendation från den 18 december 2006 om
nyckelkompetenser för livslångt lärande (2006/962/EG).


**Digitaliseringskommissionens betänkande** utgår från EU:s nyckelkompetenser i sin
beskrivning^2 av digital kompetens:

```
”Digital kompetens utgörs av i vilken utsträckning man är förtrogen med
digitala verktyg och tjänster samt har förmåga att följa med i den digitala
utvecklingen och dess påverkan på ens liv. Digital kompetens innefattar:
```
- kunskaper att söka information, kommunicera, interagera
    och producera digitalt
- färdigheter att använda digitala verktyg och tjänster
- förståelse för den transformering som digitaliseringen innebär
    i samhället med dess möjligheter och risker
- motivation att delta i utvecklingen.”

Vilka begrepp som används när det gäller digitalisering kan skilja sig mellan utbild-
ningar, branscher och forskning. En del begrepp är gemensamma medan andra är mer
avgränsade och specialiserade. I skollagen och i läroplanerna är _lärverktyg_ ett samlande
begrepp för såväl digitala som andra verktyg för lärande. I läro- och kursplanerna
används begreppen _digital teknik, digitala verktyg och digitala medier_. I en tid som
kännetecknas av hög förändringstakt förändras också innebörden av begrepp över tid.
Det är svårt att veta vad till exempel begreppet digitala verktyg kan omfatta i framtiden.
De här begreppen används därför på ett generellt sätt och ska också användas och förstås
i en bred betydelse.
Inom utbildning används digital teknik ofta som ett övergripande begrepp. Det
omfattar olika sorters redskap, utrustning eller system, men kan också omfatta program-
vara. Ett digitalt verktyg kan vara en fysisk enhet som exempelvis en dator, smart tele-
fon eller en kamera. Det kan också vara en programvara eller en internetbaserad tjänst.
Digitala medier omfattar i ett brett perspektiv plattformar och verktyg för kommuni-
kation och skapande, till exempel e-tidningar, webbtjänster eller sociala medier. Inom
utbildning används även begrepp som _lärresurser, lärmiljö_ och _lärplattor_. Ordens första
del visar att syftet är att underlätta och förstärka lärandet. Det lärverktyg som i utbild-
ning kallas lärplatta kan också, särskilt utanför undervisningssituationer, kallas för dator-
platta eller surfplatta. Sammanhanget kan alltså avgöra hur vi använder begreppen.
När det gäller programmering sker en ständig utveckling, exempelvis utvecklas
programspråk eller ersätts av nya. I läro- och kursplanerna nämns inte specifika
programspråk. Genom undervisningen ska eleverna utveckla en generell förståelse
för programmering och hur den kan påverka omgivningen. Undervisningen kan till
exempel utgå från ett visst språk för att skapa den förståelsen. Eleverna har sedan
möjlighet att använda sina generella kunskaper om och erfarenheter av programmering
för att gå vidare in sin kunskapsutveckling. I styrdokumenten används de generella
begreppen _visuell programmeringsmiljö_ och _olika programmeringsmiljöer_ för att under-
visningen ska vara relevant och anpassad för den aktuella elevgruppen. I en visuell
programmeringsmiljö representeras koden av grafiska element som bygger upp ett

2. Gör Sverige i framtiden – digital kompetens (SOU 2015:28).


program. Detta kallas i vardagligt tal ofta för blockprogrammering, men det begreppet
används också i datavetenskapliga sammanhang där betydelsen är något annorlunda.
Med olika programmeringsmiljöer menas att det förutom de tidigare nämnda visuella
programmeringsmiljöerna också kan handla om till exempel textbaserad programmering.
På så sätt kan eleverna få en fördjupad förståelse för programmering och hur den kan
användas i olika sammanhang.
I läro- och kursplanerna används mer generella begrepp för att göra texterna mer
hållbara över tid och öka tillgängligheten. Förutom begreppen som nämnts tidigare
finns det specifika begrepp som förekommer såväl i utbildningar som i andra samman-
hang. Nedan beskrivs några begrepp som används inom olika branscher och inom

forskningen, och hur de förhåller sig till de skrivningar som finns i läro- och kursplanerna.

**Informations- och kommunikationsteknik, IKT,** är ett samlande begrepp som
beskriver hur digitala verktyg används för databehandling och kommunikation.
I skolans vardag används begreppet ofta i sammanhang där det också finns en
tydlig koppling till digitala verktyg som ett pedagogiskt verktyg i undervisningen,
men begreppet finns inte i läro- eller kursplanerna.

**Medie- och informationskunnighet, MIK,** är ett samlingsbegrepp för flera kompetenser
inom informations- och medieområdet. Enligt UNESCO:s ramverk handlar det bland
annat om att kunna söka information, att bedöma den kritiskt, att förstå hur medier
av olika slag fungerar, att kunna publicera egna texter och att kunna delta i de
demokratiska processerna. Statens medieråd beskriver medie- och informations-
kunnighet som ”förmågorna att finna, analysera, kritiskt värdera och skapa informa-
tion i olika medier och kontexter”. Det här är exempel på förmågor som beskrivs på
ett mer utvecklat sätt i läro- och kursplanerna, men utan att begreppet MIK används.

Inom datavetenskapen används begreppet **datalogiskt tänkande**. Det handlar bland
annat om problemlösning, logiskt tänkande, att se mönster och att skapa algoritmer
som kan användas vid programmering. Även detta är exempel på kunskaper som
beskrivs i olika delar av läro- och kursplanerna.

Begreppet **innovativ förmåga** hör också ihop med den aspekt av digital kompetens
som handlar om att lösa problem och omsätta idéer i handling på ett kreativt sätt med
hjälp av digital teknik. Det handlar bland annat om att förstå att det är människan
som har skapat digitala tekniska lösningar och att det är också människan som har
möjlighet att förändra dem och att komma på nya lösningar. Det här är ett viktigt för-
hållningssätt att ha vid problemlösning. Innovativ förmåga handlar också om att förstå
hur programmering kan användas inom olika ämnesområden och yrken, vilket också
skrivs fram i läro- och kursplanerna.


## Fyra aspekter av digital kompetens

EU:s nyckelkompetenser och Digitaliseringskommissionens beskrivning av digital
kompetens har varit utgångspunkt för skrivningarna i läroplanerna och kursplanerna.
Här följer en genomgång av fyra aspekter av digital kompetens så som de finns
beskrivna i styrdokumenten. Det handlar om att utveckla förståelse för hur digita-
liseringen påverkar individen och samhällets utveckling. Det handlar också om att
utveckla förmågan att använda och förstå digitala system och tjänster, att förhålla sig
till medier och information på ett kritiskt och ansvarsfullt sätt samt att lösa problem
och omsätta idéer i handling på ett kreativt sätt, med användning av digital teknik.
I läroplanerna finns programmering med som en del av den digitala kompetens
som eleverna ska ges möjlighet att utveckla. I programmering ingår att skriva kod,
vilket har stora likheter med generell problemlösning. Det handlar bland annat om
problemformulering, att välja lösning, att pröva och ompröva samt att dokumentera.
Men programmering ska ses i ett vidare perspektiv som även omfattar kreativt
skapande, styrning och reglering, simulering samt demokratiska dimensioner. Det här
vidare perspektivet på programmering är en viktig utgångspunkt i undervisningen och
programmering ingår därmed i alla aspekter av digital kompetens.
I läroplanernas första och andra del beskrivs de fyra aspekterna av digital kompe-
tens övergripande, medan de i de övriga delarna beskrivs mer konkret.

Att förstå digitaliseringens påverkan på samhället
Den här aspekten av digital kompetens handlar om hur eleverna genom undervisningen
kan ges förutsättningar att utveckla sin förståelse för digitaliseringens påverkan på
samhället och vilka risker och möjligheter som den kan föra med sig. Det handlar dels
om att förstå hur förändringarna påverkar samhället och individen, dels om att förstå
hur individen själv kan påverka samhället och sin egen situation.
Digitaliseringen sker i en tid som kännetecknas av en hög förändringstakt. Den
förändring av samhället som digitaliseringen för med sig innebär att eleverna behöver
förstå hur digitala verktyg och medier ger individen möjligheter att påverka både sin
egen situation och samhällsutvecklingen. Det handlar om att förstå hur den digitala
utvecklingen påverkar arbetsliv, arbetsmarknad, infrastruktur, attityder och värderingar,
vilket i praktiken innebär förändrade sätt att kommunicera, utföra tjänster och utnyttja
offentlig service.
Digitaliseringen erbjuder nya verktyg för elevernas utveckling och lärande och för
undervisningssituationer. De digitala verktygen kan öppna nya dimensioner i lärandet.
Det kan till exempel handla om att med hjälp av simuleringar utveckla ytterligare
förståelse för begrepp och processer eller att använda responsverktyg under lektioner
för att kunna ge snabbare återkoppling till eleverna. Den tekniska utvecklingen ger en
ökad tillgång till verktyg, metoder och arbetssätt att använda i undervisningen. I en
värld med snabb förändringstakt behöver alla som arbetar i skolan samarbeta och lära av
varandra för att utveckla utbildningen tillsammans.


Att kunna använda och förstå digitala verktyg och medier
Digital teknik används i många sammanhang i samhället och inom allt fler yrkes-
områden. Den här aspekten av digital kompetens handlar om hur eleverna genom
undervisningen kan ges förutsättningar att fördjupa och bredda sina kunskaper om
och användning av digitala verktyg och medier, inklusive programmering.
Det är viktigt att utveckla en tilltro till sin förmåga och kunskaper att använda
sig av digitala verktyg och medier i olika sammanhang och med olika syften. Grund-
läggande kunskaper i programmering tillsammans med kunskaper på systemnivå är
viktiga för att förstå hur digital teknik kan användas i olika sammanhang. Digitala
verktyg och medier är, precis som alla andra typer av tekniker och verktyg, ett medel
för lärande och för att förmedla, kommunicera och gestalta något.
En röd tråd skapas i undervisningen genom att utgå från det konkreta och nära-
liggande för att sedan behandla mer övergripande och komplexa tekniska system.
Genom att kontinuerligt arbeta med digitala verktyg och medier i all undervisning kan
eleverna utveckla en förtrogenhet och förståelse.

Att ha ett kritiskt och ansvarsfullt förhållningssätt
Det moderna samhället präglas av en snabb förändringstakt och den digitala tekniken
ger oss möjlighet att ta del av ett överflöd av information. Den här aspekten av digital
kompetens handlar om att utveckla förmågan att granska och värdera information från
olika källor utifrån relevans och trovärdighet. Detta omfattar bland annat att kunna
sovra i ett stort informationsmaterial samt att ställa frågor och begränsa sökningarna
för att få fram den information som eftersöks. Det handlar också om att göra personliga
ställningstaganden och agera ansvarsfullt mot sig själv och andra.
Källkritik är en del av ett kritiskt förhållningssätt och handlar bland annat om
källornas avsändare och budskap. Det handlar också om att bedöma tillförlitlighet
och aktualitet samt att identifiera om källan är beroende av andra källor. I en komplex
verklighet är det viktigt att jämföra olika källor med varandra. Ett kritiskt förhållnings-
sätt handlar också om att förstå vilka möjligheter och risker som finns vid användning
av informations- och kommunikationsteknik utifrån bland annat demokratiska,
juridiska och etiska aspekter. Ett ansvarsfullt förhållningssätt handlar bland annat om
att självständigt ta ställning i olika frågor samt leva och verka i samhället med respekt
för andra människor.

Att kunna lösa problem och omsätta idéer i handling
Den här aspekten av digital kompetens handlar om hur digitala verktyg och medier
kan göra det lättare att lösa problem och omsätta idéer i handling. Det är viktigt att
förstå att det är människan som har skapat dagens lösningar och att det därför också är
vi som har möjlighet att förändra dem och komma på nya lösningar. Det kan handla
om allt från mindre, individuella och vardagliga frågor till större samhällsomfattande
problem.


Vi står dagligen inför olika utmaningar och problem. För att hantera dessa finns det
ett brett spektra av metoder och förhållningssätt att använda. Digitala verktyg och
medier har en viktig roll både som stöd i olika processer och som en del i lösningarna.
Ett lösningsinriktat förhållningssätt utvecklas genom att stimulera kreativitet,
nyfikenhet och självförtroende. I undervisningen kan det handla om att ge eleverna
möjlighet att pröva många olika metoder för att lösa problem och möta utmaningar
och ge dem möjlighet att tillämpa metoderna i olika sammanhang. På så sätt kan
eleverna bredda och fördjupa sin förmåga att kunna lösa problem och omsätta idéer
i handling.


## Kommentarer till läroplaner,

## kursplaner och kunskapskrav

## Skolans värdegrund och uppdrag

Den första delen i alla läroplaner beskriver värdegrunden som verksamheten ska
vila på, samt vilket uppdrag skolan har. Alla delar av utbildningsväsendet ska vila på
samma värden och de mål som de olika läroplanerna anger för utbildningen ligger
mycket nära varandra, oavsett vilken skolform det gäller. Lärandet ska vara en process
genom hela livet, i alla situationer och inte bara eller ens huvudsakligen i arrangerade
inlärningssituationer. Digitalisering har en central betydelse för elevernas kunskaps-
utveckling och finns därför framskriven på flera ställen i läroplanerna.
Skolans värdegrund beskriver de grundläggande värden som ska genomsyra verk-
samheten. Det handlar blanda annat om individens ansvar och respekt för andra
människor. Digitala verktyg och medier ger människor möjlighet att delta i nya forum
och möta människor de inte tidigare hade haft möjlighet att komma i kontakt med.
De grundläggande värden som beskrivs i läroplanernas första del gäller i alla samman-
hang och gör inte skillnad på den digitala och fysiska världen. Skolan ska aktivt
motverka diskriminering och annan kränkande behandling och främja empati och
förståelse för andra människor. För skolan kräver det delvis andra kompetenser och
rutiner för att arbeta med de här frågorna också i digitala sammanhang.
_Undervisningen ska anpassas till varje elevs förutsättningar och behov_ står det i
läroplanerna. Det kan till exempel handla om att skolan behöver möta elevernas olika
förkunskaper och erfarenheter av digitala verktyg. Ur ett likvärdighetsperspektiv
handlar det också om tillgången till digitala verktyg och medier, där skolan har ett
kompensatoriskt uppdrag. Skolan har vidare ett särskilt ansvar för de elever som av olika
anledningar _har svårigheter att nå målen för utbildningen_. Här kan digitala verktyg vara
en viktig del i olika stödinsatser. Men digitala verktyg och medier kan också användas
för att variera och individualisera undervisningen för alla elever. _Undervisningen ska
bedrivas i demokratiska arbetsformer och förbereda eleverna för att aktivt delta i samhälls-
livet. Den ska utveckla deras förmåga att ta ett personligt ansvar_. Elevernas personliga
ansvar handlar alltså både om att få inflytande och att lära sig agera i olika sammanhang.
_Skolans uppdrag är att främja lärande. Eleverna ska kunna orientera sig och agera i
en komplex verklighet, med ett stort informationsflöde, ökad digitalisering och en snabb
förändringstakt. Studiefärdigheter och metoder att tillägna sig och använda ny kunskap
blir därför viktiga. Det är också nödvändigt att eleverna utvecklar sin förmåga att kritiskt
granska information, fakta och förhållanden och att inse konsekvenserna av olika alterna-
tiv._ Texten ovan handlar bland annat om att ge eleverna förutsättningar att bearbeta
det intensiva medie- och informationsflöde de möter i sin vardag. Eleverna ska ges
förutsättningar att kunna sovra, analysera och värdera information. Källkritik och ett
kritiskt förhållningssätt är elevernas främsta verktyg för det, men de behöver också olika
ämneskunskaper för att kunna göra allsidiga konsekvensanalyser. Elevernas möjligheter


att tillägna sig nya kunskaper kan förstärkas om de ges förutsättningar att utveckla
sin förmåga att använda digitala verktyg och medier. I läroplanernas första del finns
följande centrala beskrivning av digital kompetens:
_Skolan ska bidra till att eleverna utvecklar förståelse för hur digitaliseringen påverkar
individen och samhällets utveckling. Alla elever ska ges möjlighet att utveckla sin förmåga
att använda digital teknik. De ska även ges möjlighet att utveckla ett kritiskt och ansvars-
fullt förhållningssätt till digital teknik, för att kunna se möjligheter och förstå risker samt
kunna värdera information. Utbildningen ska därigenom ge eleverna förutsättningar att
utveckla digital kompetens och ett förhållningssätt som främjar entreprenörskap._
Läroplanerna anger här explicit begreppet digital kompetens. Läroplanens första
del gäller hela verksamheten, det vill säga grundskolan, grundsärskolan, sameskolan och
specialskolan, såväl som förskoleklassen och fritidshemmet. Det innebär att alla verk-
samheter och alla skolans ämnen har som uppdrag att ge eleverna digital kompetens.

## Övergripande mål och riktlinjer

I de övergripande målen beskrivs de normer och värden samt de kunskaper som alla
elever ska ha utvecklat när de lämnar grundskolan eller motsvarande skolformer. Målen
anger inriktningen på skolans arbete men inte hur långt eleverna ska ha utvecklats vid
något givet tillfälle. Riktlinjerna beskriver också vilket ansvar alla som arbetar i skolan
har för att eleverna utvecklas i riktning mot målen. Alla läroplaner har mål och
riktlinjer som på olika sätt rör digitalisering. Det finns mål som är tydligt inriktade,
till exempel att varje elev _kan använda såväl digitala som andra verktyg och medier för
kunskapssökande, informationsbearbetning, problemlösning, skapande, kommunikation
och lärande._ Ibland är målen mindre uttalade, till exempel att varje elev _kan använda
sig av ett kritiskt tänkande och självständigt formulera ståndpunkter grundade på
kunskaper och etiska överväganden_. Ett kritiskt förhållningssätt och att kunna tillämpa
källkritik är förstås lika viktigt i digitala miljöer.
I undervisningen ska eleverna ges möjlighet att _använda digitala verktyg på ett sätt
som främjar kunskapsutveckling._ Därför är det viktigt att vara medveten om att digitala
verktyg och medier främst är medel för lärande, samtidigt som kunskaper om digitala
verktyg och medier och färdigheter i att använda dem är ett mål i sig. Vidare behöver
undervisningen medvetet organiseras och genomföras så att de digitala verktygen
verkligen används på ett sådant sätt att de stödjer elevernas lärande. Ett mer oplanerat
användande av digitala verktyg och medier utan tydligt syfte och mål riskerar att för-
sämra lärandet.
I inledningen av den andra delen i läroplanerna står det att det är skolans ansvar
_att eleverna inhämtar och utvecklar sådana kunskaper som är nödvändiga för varje individ
och samhällsmedlem_ och som ger en grund för fortsatt utbildning. Det är viktigt för
eleverna att ha en digital kompetens, oavsett om de ska gå vidare ut i arbetslivet eller
fortsätta studera. Det är alltså tydligt att skolan, förskoleklassen och fritidshemmet har
ett gemensamt uppdrag i att stödja eleverna i att utveckla digital kompetens. Grund-
tanken är att en väl utvecklad digital kompetens gagnar elevernas lärande och utveck-
ling, och gör det lättare för dem att delta i olika situationer och sammanhang. Det här


uppdraget är inte knutet till några särskilda ämnen eller verksamheter utan är en
viktig uppgift för alla som arbetar i skolan.
För att kunna leva upp till det här kravet krävs vissa förutsättningar. Bland annat
står det i läroplanen att rektorn har ansvar för att skolans arbetsmiljö utformas så att
alla elever _får tillgång till och förutsättningar att använda läromedel av god kvalitet samt
andra lärverktyg för en tidsenlig utbildning, bland annat skolbibliotek och digitala verktyg._
Det står också att _skolbibliotekets verksamhet används som en del i undervisningen för att
stärka elevernas språkliga förmåga och digitala kompetens._ Det finns ett friutrymme för
skolorna när det gäller att välja utrustning och metoder. Brist på utrustning ska inte få
begränsa elevernas möjlighet att utveckla de kunskaper och förmågor som beskrivs
i läroplanerna.

## Förskoleklassen

Att förstå sin omvärld är en förutsättning för att kunna förstå hur den kan förändras.
Den tekniska utvecklingen kan öka individens möjligheter att tolka, beskriva, förstå
och påverka sin omgivning. Digitala verktyg och medier öppnar nya vägar för kom-
munikation och nya sätt att lära. Eleverna i förskoleklassen behöver ges möjlighet att
utveckla förståelse för hur digitaliseringen kan påverka deras egen situation och deras
omgivning. I förskoleklassen ska undervisningen _ta sin utgångspunkt i elevernas behov
och intressen samt i det kunnande och de erfarenheter som eleverna tidigare har tillägnat
sig._ I syftestexten står det också att undervisningen ska bidra till _kontinuitet och
progression i elevernas utveckling och lärande samt förbereda eleverna för fortsatt utbild-
ning._ Många elever har tidigare kommit i kontakt med digitala verktyg och medier och
deras erfarenheter kan vara utgångspunkten för undervisningen i förskoleklassen. För
att utmana eleverna vidare ska de _erbjudas en variation av arbetssätt, uttrycksformer och
lärmiljöer,_ såväl digitala som andra. De ska också ges _förutsättningar att kunna tänka,
lära och kommunicera i olika sammanhang och för skilda syften._ Genom att möta en
sådan variation och mångsidighet ges eleverna möjlighet att utveckla förståelse för hur
digitaliseringen påverkar dem själva och omvärlden.
Att utveckla kunskaper om och en tilltro till sin förmåga att använda sig av digitala
verktyg och medier kan vara betydelsefullt för att förstå och kommunicera med sin
omvärld. Det står i syftestexten att _undervisningen ska ta tillvara elevernas nyfikenhet
och ge dem möjlighet att utveckla sitt intresse för och sin förmåga att kommunicera med
tal- och skriftspråk genom att ge dem möjligheter att läsa, lyssna på samt skriva och
samtala om såväl skönlitteratur som andra typer av texter och händelser._ I förskoleklassen
finns stora möjligheter att ta tillvara elevernas nyfikenhet på att kommunicera genom
tal- och teckenspråk samt skrivet språk, och stimulera och fördjupa deras intresse för
texter av olika slag. De språkliga uttrycksformerna finns i en mängd varianter. En
traditionellt skriven text, ett dataspel eller en animerad film är exempel på språkliga
uttrycksformer. De kan stå ensamma eller samspela med varandra, som till exempel en
webbplats som innehåller bild, film, ord och musik.


Med innehållspunkten _digitala verktyg och medier för kommunikation_ betonas den
digitala teknikens betydelse för elevens språkutveckling. Eleverna ska ges möjlighet _att
utveckla förmågan att skapa och uttrycka sig genom estetiska uttrycksformer,_ till exempel
att skapa i bild och form, med musik, i dans eller dramatiseringar, såväl med som utan
digitala verktyg. Läroplanen betonar också den digitala teknikens betydelse för den
skapande processen när eleverna får möta innehållet: _digitala verktyg för framställning
av olika estetiska uttryck._ Digitala verktyg och medier kan öppna nya vägar för kommu-
nikation och möjligheter för eleverna att lyssna, samtala och förstå. På så sätt kan
digitala verktyg och medier förstärka lärandet men också ge eleverna möjlighet att
utveckla ett tekniskt kunnande. Därför är det viktigt att eleverna får rika möjligheter
att både möta och att få erfarenhet av digitala verktyg och medier i undervisningen.
Eleverna i förskoleklassen ska också få möta ett innehåll som handlar om _säker
och ansvarsfull kommunikation, även i digitala sammanhang._ Det kan handla om att
eleverna ska ta ansvar för den egna kommunikationen, till exempel hur man uttrycker
sig med text och bild i sociala medier och att utveckla förståelse för att sättet man
uttrycker sig på kan få konsekvenser för andra. Säker och ansvarsfull kommunikation
omfattar också att ha ett kritiskt förhållningssätt vid kommunikation. I undervisningen
kan eleverna få diskutera vilka möjligheter och eventuella risker som kan finnas med
kommunikation via digitala verktyg. Här är det också möjligt att behandla hur viktigt
det är med källkritik i samband med att eleverna hämtar information från digitala
miljöer. Med det här innehållet kan eleven bland annat ges möjlighet att _utveckla sin
förmåga att skapa och upprätthålla goda relationer samt samarbeta utifrån demokratiskt
och empatiskt förhållningssätt._
Förskoleklassen genomsyras av ett förhållningssätt som _syftar till att främja elevernas
fantasi, inlevelse och förmåga att lära tillsammans med andra genom lek, rörelse och
skapande genom estetiska uttrycksformer samt utforskande och praktiska arbetssätt._
I syftestexten står det också att undervisningen ska _uppmuntra och utmana eleverna att
pröva egna och andras idéer, lösa problem och omsätta idéerna i handling. Därigenom ska
eleverna ges möjlighet att utveckla kreativitet, nyfikenhet och tilltro till sin egen förmåga._
Ett undersökande och problemlösande sätt att arbeta uppmuntrar till att experimentera,
reflektera samt pröva och ompröva idéer. Detta kan till exempel utvecklas i situationer
där eleverna utvecklar egna idéer, löser problem och skapar med hjälp av digital teknik
och estetiska uttrycksformer. _Förmågan att lösa problem kan utvecklas genom att eleverna
prövar olika lösningar i leken._ Eleverna ska möta innehållet _byggande och konstruktion
med hjälp av olika material, redskap och tekniker._ I samband med att eleverna konstru-
erar och bygger kan de utveckla förmågan att lösa problem genom att de får arbeta i
längre processer där de har möjlighet att utgå från förebilder, få återkoppling, pröva
och ompröva. Det kan till exempel innebära att eleverna använder sig av digital teknik
när de bygger och konstruerar. Det står i läroplanen att eleverna ska få möta _olika sätt
att utforska företeelser och samband i natur, teknik och samhälle._ Det kan handla om att
samtala om en aktuell samhällsfråga, plantera ett frö och följa tillväxten, pröva sig fram
i en digital miljö eller konstruera något med ett tidigare okänt material. Det kan också
innebära att eleverna använder sig av digital teknik eller digitala komponenter när de
bygger och konstruerar.


## Fritidshemmet

Eleverna i fritidshemmet ska erbjudas en strukturerad och utvecklande undervisning
som knyter an till och kompletterar de kunskaper och erfarenheter eleverna har med
sig från förskoleklassen och skolan, samtidigt som den blickar framåt. Många av
eleverna har redan kommit i kontakt med digitala verktyg och medier och då under-
visningen ska utgå från _elevernas behov, intressen och erfarenheter,_ kan det innebära att
digitala verktyg och medier tar stor plats i undervisningen. Den tekniska utvecklingen
kan öka individens möjligheter att tolka, beskriva, förstå och påverka sin omgivning
och det är viktigt att eleverna utvecklar en förståelse för hur digitaliseringen kan
påverka deras egen situation och omgivningen.
Att förstå sin omvärld är en förutsättning för att kunna förstå hur den kan påverkas
och förändras på sikt. När eleverna får möjlighet att möta meningsfulla aktiviteter i fri-
tidshemmet kan de utveckla ett intresse för och få erfarenheter av olika slags aktiviteter
som kan vara betydelsefulla för elevernas fritid men också för deras fortsatta liv. Det
kan även ske i digitala lärmiljöer med stöd av digitala verktyg och medier. När eleverna
också erbjuds en variation av arbetssätt, uttrycksformer och lärmiljöer och ges förut-
sättningar att kunna tänka, lära och kommunicera i olika sammanhang och för skilda
syften kan de utveckla intresse för och förståelse för digitaliseringens möjligheter och
risker. På så sätt kan undervisningen också bidra till att _erbjuda eleverna en meningsfull
fritid_ och utmana dem vidare.
I läroplanens del om fritidshemmet står det att _undervisningen syftar till att främja
elevernas fantasi och förmåga att lära tillsammans med andra genom lek, rörelse och
skapande genom estetiska uttrycksformer samt med utforskande och praktiska arbetssätt._
Det här är viktiga delar i det aktiva lärandet och i fritidshemmet kan arbetet till
exempel ske i form av fysiska aktiviteter, drama, dans, musik, bild, form eller i elevernas
egen lek, såväl med som utan digital teknik. Digitala verktyg och medier kan öppna
nya vägar för kommunikation samt för att lyssna, samtala och förstå. Verktygen kan
förstärka lärandet men också ge eleverna möjlighet att utveckla kunskaper om dem och
samtidigt få en erfarenhet som utvecklar ett tekniskt kunnande. Digitala verktyg och
medier tar allt större plats i många elevers vardag och i det centrala innehållet lyfts
den här aspekten fram genom att eleverna ska få möta innehållet _digitala verktyg och
medier för kommunikation_ samt _digitala verktyg för framställning av olika estetiska uttryck._
Syftestexten beskriver att eleverna ska _ges förutsättningar att utveckla sin förmåga att
kommunicera med språkliga uttrycksformer i olika sammanhang och för olika syften_ samt
_ge eleverna möjlighet att skapa och uttrycka sig genom olika estetiska uttrycksformer._ Där-
för är det viktigt att eleverna ges rika möjligheter att både möta och att få erfarenhet
av digitala verktyg och medier i undervisningen, till exempel i samband med olika
skapande aktiviteter eller när de arbetar med berättelser, bilder och dokumentation.
Undervisningen i fritidshemmet ska bygga vidare på det eleverna har lärt sig i
förskolan, förskoleklassen och skolan. Det står i läroplanens andra del att skolan ska
ansvara för att varje elev _kan använda sig av ett kritiskt tänkande och självständigt
formulera ståndpunkter grundade på kunskaper och etiska överväganden._ Syftestexten för
fritidshemmet lyfter fram att eleverna ska _ges möjlighet att utveckla förtrogenhet med
demokratiska principer, arbetssätt och processer_ och att undervisningen ska ge eleverna


möjlighet att utveckla förmåga _att kommunicera med språkliga uttrycksformer i olika
sammanhang och för olika syften._ Digital teknik har ökat individens möjligheter att
kommunicera och att skaffa sig kunskap om sin omgivning, vilket ger möjligheter men
också kan medföra risker. Genom till exempel sociala medier kan man snabbt påverka
andra och själv bli påverkad. I det centrala innehållet betonas speciellt vikten av att ta
ansvar för sina handlingar med innehållspunkterna _hur ord och yttranden kan uppfattas
och påverka en själv och andra_ samt _säker och ansvarsfull kommunikation, även i digitala
sammanhang._ Det handlar bland annat om att ta ansvar för hur man uttrycker sig i
olika kommunikativa sammanhang. Eleverna kan också få reflektera över vilka möjlig-
heter och eventuella risker som kan finnas med kommunikation via digitala verktyg.
Här är det också möjligt att diskutera vad man väljer att lägga ut i olika forum och
vilka konsekvenser, goda som dåliga, detta kan få. Det är också möjligt att samtala om
hur viktigt det är med källkritik i samband med att eleverna hämtar information från
digitala miljöer.
Undervisningen i fritidshemmet ska uppmuntra och utmana eleverna _att pröva
egna och andras idéer, lösa problem och omsätta idéerna i handling. Därigenom ska
eleverna ges möjlighet att utveckla kreativitet, nyfikenhet och tilltro till sin egen förmåga._
Ett undersökande och problemlösande sätt att arbeta uppmuntrar till att experimentera,
reflektera samt pröva och ompröva idéer. Detta kan till exempel utvecklas i situationer
där eleverna prövar egna idéer, löser problem och skapar med hjälp av digital teknik
och estetiska uttrycksformer. Förmågan att lösa problem kan utvecklas genom att
eleverna prövar olika lösningar i lekens form. Eleverna i fritidshemmet ska också möta
innehållet _byggande och konstruktion med hjälp av olika material, redskap och tekniker._
I samband med att eleverna konstruerar och bygger kan de utveckla förmågan att lösa
problem, genom att de får arbeta i längre processer där de har möjlighet att utgå från
förebilder, få återkoppling, pröva och ompröva. Eleverna kan också använda sig av
digital teknik när de bygger och konstruerar. Det står också i läroplanen att eleverna
ska få möta _olika sätt att utforska företeelser och samband i natur, teknik och samhälle_.
Det kan handla om att samtala om en aktuell samhällsfråga, göra ett studiebesök,
utforska närområdet, pröva sig fram i en digital miljö eller konstruera något med ett
tidigare okänt material.

## Kursplaner

Kursplanerna ska tillsammans med läroplanernas första och andra del ligga till grund
för hur lärare planerar och genomför undervisningen. I läroplanernas andra del
beskrivs bland annat att eleverna ska _få använda digitala verktyg på ett sätt som främjar
kunskapsutveckling._ I många ämnen beskrivs andra aspekter av digital kompetens i
kursplanerna. Digitaliseringen ger också stora möjligheter att arbeta ämnesövergripande.
Här kommenteras ett urval av skrivningar från syfte och centralt innehåll i
kursplanerna. De fyra aspekterna av digital kompetens används som rubriker nedan.
Avsikten är att bredda och fördjupa förståelsen av hur digitaliseringen skrivs fram
i kursplanerna och hur olika ämnen kan förstärka och komplettera varandra. _Citat från
läro- och kursplanerna är kursiverade._


Att förstå digitaliseringens påverkan på samhället
Den här aspekten av digital kompetens handlar om hur eleverna genom undervisningen
kan ges förutsättningar att utveckla sin förståelse för digitaliseringens påverkan på
samhället och vilka risker och möjligheter som den kan föra med sig. Det handlar dels
om att förstå hur förändringarna påverkar samhället och individen, dels om att förstå
hur individen själv kan påverka samhället och sin egen situation.
Den transformering i samhället som digitaliseringen för med sig innebär både
möjligheter och risker. Som samhällsmedborgare är det viktigt att förstå hur olika
områden som till exempel arbetsmarknad, infrastruktur, attityder och värderingar
påverkas av och förändras i takt med digitaliseringen. Undervisningen i till exempel
de samhällsorienterande ämnena och teknik ska ge eleverna möjligheter att utveckla
kunskaper om förändringar samt orsaker till och konsekvenser av förändringar. I de
samhällsorienterande ämnena handlar det om att utveckla förståelse för samhällens
struktur och individers levnadsvillkor. Eleverna ska _ges förutsättningar att utveckla sin
förmåga att reflektera över hur individer och samhällen formas, förändras och samverkar_
bland annat genom att möta innehållet _digitaliseringens betydelse för individen, till
exempel ökade möjligheter till kommunikation och elektronisk handel och digitaliseringens
betydelse för samhällsutveckling inom olika områden, till exempel påverkan på arbets-
marknad och infrastruktur._ Det kan handla om att undersöka användning av internet
förr, nu och i framtiden, eller att reflektera över vad programmering betyder för
exempelvis elevernas hemmiljö eller i trafiklösningar.
Tekniken utvecklas av människan för att lösa problem eller uppfylla behov. Det är
viktigt att förstå konsekvenserna av den teknik som utvecklas. I syftestexten för ämnet
teknik står det att eleverna ska ges _möjligheter att utveckla förståelse för att teknisk verk-
samhet och den egna användningen av tekniska lösningar har betydelse för, och påverkar,
människan, samhället och miljön._ När eleverna får möta innehållen _hur tekniska system i
hemmet och samhället förändrats över tid och några orsaker till detta_ och _hur tekniken ingår
i och förändrar förutsättningarna för olika yrken och inom alla samhällsområden_ kan de
utveckla den förståelsen. Det kan till exempel handla om hur tekniska lösningar för
kommunikation och annan infrastruktur har utvecklats över tid. Men det kan också
handla om att undersöka hur utveckling av digitala verktyg och andra tekniska lösningar
förändrar förutsättningarna för olika yrkesgrupper. På så sätt kan eleverna förstå hur
stor betydelse den digitala transformeringen av samhället har, särskilt i ett läge när
utvecklingen sker i ett högt tempo. När eleverna får syn på de tekniska lösningar som
finns överallt i deras vardag, i arbetslivet och i samhället kan det öka deras intresse för
samhällsfrågor och ge dem en djupare förståelse för samhällsförändringarna.
Digitaliseringen förändrar människors möjligheter att påverka samhällsutvecklingen,
till exempel genom att använda digital teknik för kommunikation och opinionsbildning.
I samhällskunskap ska undervisningen _ge eleverna möjlighet att förstå digitaliseringens
betydelse för samhällsutvecklingen och för den personliga integriteten._ När eleverna möter
innehållet _vad demokrati är och hur demokratiska beslut fattas_ samt _hur individer och
grupper kan påverka beslut_ kan de utveckla den förståelsen. Det kan till exempel inne-
bära att eleverna undersöker hur individer och grupper kan påverka beslut genom att
_skapa opinion i sociala medier_ för sina frågor eller hur man kan sprida sina budskap.


Digitala verktyg och medier har ökat möjligheterna för enskilda individer och grupper
att sprida sina budskap. Det kan till exempel handla om att ge eleverna möjlighet
att undersöka hur man kan kommunicera med hjälp av digitala verktyg och medier
samt hur det påverkar individers och gruppers liv i en alltmer globaliserad värld. Det
handlar också om förståelse för och kunskaper om hur digitala medier kan påverka
individers och gruppers attityder och värderingar. Därför ska eleverna i ämnet samhälls-
kunskap också möta innehållet _normer och regler i elevens livsmiljö, till exempel [...]
i digitala miljöer och förändrade attityder och värderingar_. Progressionen utgår från att
eleverna i de tidigare åren reflekterar över vad digitaliseringen betyder för närsamhället
till att de i de senare årskurserna förstår mer övergripande mönster_._
Undervisningen i samhällskunskap ska ge _eleverna möjlighet att förstå
digitaliseringens betydelse för samhällsutvecklingen och för den personliga integriteten._
Därför ska eleverna möta det centrala innehållet _hur information i digitala medier kan
styras av bakomliggande programmering_ i samhällskunskap. Eleverna ges också möjlighet
att utveckla kunskaper om hur en sådan styrning kan gå till med innehållet i ämnet
matematik: _hur algoritmer kan skapas och användas vid programmering._ En samverkan
mellan ämnena kan ge eleverna möjligheter att fördjupa och bredda sin förståelse för
hur de själva kan påverkas av och påverka sin omgivning.
Digitaliseringen påverkar vårt språk, våra former för kommunikation och kan ge
oss nya perspektiv på omvärlden, ökade möjligheter till kontakter och större förståelse
för olika sätt att leva. När eleverna får använda digitala verktyg och medier i under-
visningen i engelska och andra språk kan det leda till en mer varierad och inspirerande
upplevelse. Eleverna får möjlighet att sätta språket i relation till sina egna erfarenheter,
livsvillkor och intressen. Undervisningen i språk kan bli ett fönster ut mot världen som
stimulerar elevernas intresse för språk och kulturer samtidigt som de får se nyttan med
språkkunskaper.
I syftet för svenskämnena står det att _ett rikt och varierat språk är betydelsefullt för
att kunna förstå och verka i ett samhälle._ Dessutom ska eleverna genom undervisningen
_ges möjlighet att utveckla kunskaper om hur man formulerar egna åsikter och tankar i
olika slags texter och genom skilda medier_ samt _utvecklar förmåga att skapa och bearbeta
texter, enskilt och tillsammans med andra._ Digitaliseringen påverkar sätten att kommunicera
och ger nya möjligheter att delta i digitala miljöer. Det kan till exempel handla om att
ta del av och skapa interaktiva och föränderliga texter tillsammans med andra. I under-
visningen i svenskämnena ska eleverna bland annat få möta _texter i digitala miljöer med
länkar och andra interaktiva funktioner_ för att få möjlighet att utveckla texter även i
digitala sammanhang.
Digitala tekniker, precis som andra typer av tekniker, verktyg och material är
ett medel för att kunna uttrycka sig och berätta något. Syftestexten i svenskämnena
beskriver att undervisningen ska stimulera eleverna _att uttrycka sig genom olika estetiska
uttrycksformer._ Det kan till exempel handla om film, digitala presentationsprogram
och bilder. En stor del av den visuella kulturen som eleverna möter är olika former av
digitala uttryck. Det kan till exempel vara utryck som de möter på internet, i reklam,
i stadsbilden, i hemmiljön och i barn- och ungdomskulturen. I ämnet bild ska eleverna
få uppleva visuell kultur där film, foto, design, konst, arkitektur och miljöer ingår.


Av syftestexten i bild framgår också att _undervisningen ska bidra till att eleverna utvecklar
förståelse för hur bildbudskap utformas i olika medier._ När eleverna möter innehållet
_framställning av berättande informativa och samhällsorienterande bilder om egna
erfarenheter, åsikter och upplevelser_ och _digital bearbetning av fotografier och andra
typer av bilder_ kan denna förståelse utvecklas.
Digitaliseringen ger oss möjlighet att arbeta på andra sätt och med andra saker än
tidigare. Det handlar inte bara om nya verktyg och metoder utan också om helt nya
kunskapsområden. Digitala verktyg och medier gör inte bara att vi kan göra saker
snabbare, bättre eller enklare, utan ger oss också möjlighet att göra saker som inte var
möjliga tidigare. Här ligger den stora potentialen, men också den största utmaningen,
för undervisningen när det handlar om att förbereda eleverna för deras och samhällets
framtida möjligheter och utmaningar.

Att kunna använda och förstå digitala verktyg och medier
Digital teknik används i många sammanhang i samhället och inom allt fler yrkes-
områden. Den här aspekten av digital kompetens handlar om hur eleverna genom
undervisningen kan ges förutsättningar att fördjupa och bredda sina kunskaper om
och användning av digitala verktyg och medier, inklusive programmering.
Med den digitala tekniken följer en mångfald av olika verktyg och medier och det
är viktigt att både ha kunskaper om hur de fungerar och att själv kunna använda dem.
I all undervisning är det mer eller mindre relevant att använda digital teknik för olika
ändamål eller syften. Digitala verktyg och medier kan både vara stöd i processer och
del i lösningar. De påverkar också arbetssätten och arbetsformerna. Digitala verktyg
och medier finns nämnda i kursplanerna och där handlar det både om kunskaper om
att använda dem för bland annat informationsbearbetning, problemlösning, skapande
och lärande men även färdigheter i att använda dem.
Att använda digitala medier och för att söka, bearbeta och presentera information
finns med i många ämnens kursplaner. I svenska och svenska som andraspråk ska
eleverna bland annat få använda digitala verktyg och medier samt annat stöd för att
_planera och genomföra muntliga presentationer._ Digitala verktyg används även som stöd
för att dokumentera processer och resultat i många ämnen. I ämnet slöjd finns till
exempel innehållet _dokumentation av arbetsprocessen i ord och bild, såväl med som
utan digitala verktyg._ I detta sammanhang kan digitala verktyg vara olika ord- och
bildbehandlingsprogram, bildspel, film och olika webbaserade plattformar.
I syftestexten i ämnet bild står det att eleverna genom undervisningen ska utveckla
förmågan att _skapa bilder med digitala och hantverksmässiga tekniker och verktyg samt
med olika material._ Eleverna ska också _ges möjligheter att utveckla kunskaper om hur
man framställer och presenterar egna bilder med olika metoder, material och uttrycksformer._
Bild är ett kommunikativt ämne där digitala tekniker och verktyg är en vanlig
uttrycksform för att kommunicera. I de tidigare årskurserna kan eleverna fotografera
med exempelvis en lärplatta, för att i de senare årskurserna använda mer avancerade
digitala verktyg. Digitala verktyg kan också användas för att efterbehandla bilder av
olika slag för att skapa nya uttryck. Exempel på digitala verktyg är ritprogram och
program för 3D-animering. I ämnet musik står det i syftestexten att eleverna ska få


_möjlighet att utveckla kunskap att använda röst, musikinstrument, digitala verktyg samt
musikaliska begrepp och symboler i olika musikaliska former och sammanhang._ De digitala
verktygen jämställs med andra verktyg, till exempel musikinstrument, som en väg till
att förstå musik. Musikinstrument är verktyg för att skapa musik vilket innebär att
de digitala verktygen kan få en dubbel roll genom att de kan fungera både som medel
och som mål i undervisningen. När digitala verktyg används som instrument är de ett
mål i sig. När applikationer och andra datorprogram används för att skapa, redigera
och bearbeta musik är det därför rimligt att betrakta dem som musikinstrument. För
att kunna orientera sig i olika miljöer använder man ofta kartor och skisser. I under-
visningen i idrott och hälsa får eleverna möjlighet att _orientera i sig den närliggande
natur- och utemiljön med hjälp av kartor, såväl med som utan digitala verktyg._ Det kan
till exempel handla om GPS, kartfunktioner i en mobiltelefon eller applikationer och
andra datorprogram.
I syftet i kursplanen i matematik står det att eleverna ska ges möjlighet att _använda
digitala verktyg och programmering för att kunna undersöka problemställningar och
matematiska begrepp, göra beräkningar och för att presentera och tolka data._ Digitala
verktyg erbjuder flera möjligheter att tillämpa och experimentera med matematik för
att utveckla förståelse för ämnet. Verktygen kan till exempel vara miniräknare, graf-
räknare och datorer med programvara. I undervisningen kan det handla om allt från
att göra enkla tabeller till att utföra avancerade och omfattande beräkningar, hantera
stora mängder data eller ta fram prognoser med hjälp av matematiska modeller och
programmering. Digital teknik kan göra abstrakta fenomen visuella och konkreta,
och på så sätt stödja lärandet. Till exempel kan tekniken ge eleverna möjlighet att
visualisera ett geometriskt objekt både två- och tredimensionellt i en datorsimulering.
I undervisningen i matematik ska eleverna också få möta innehållet _hur algoritmer kan
skapas och användas vid programmering._ Det handlar om hur tydliga stegvisa instruk-
tioner och symboler, och senare även algoritmer, kan användas för att få en dator att
utföra en uppgift. I de lägre årskurserna handlar det om att utveckla en grundläggande
förståelse för programmering, främst utifrån konkreta situationer, för att med ökad
kunskap och erfarenhet kunna använda programmering som ett verktyg i matematik.
I de lägre årskurserna handlar det om visuella programmeringsmiljöer medan eleverna
i de högre årskurserna ska få arbeta i olika programmeringsmiljöer, till exempel text-
baserad programmering.

Att ha ett kritiskt och ansvarsfullt förhållningssätt
Det moderna samhället präglas av en snabb förändringstakt och den digitala tekniken
ger oss möjlighet att ta del av ett överflöd av information. Den här aspekten av digital
kompetens handlar om att utveckla förmågan att granska och värdera information från
olika källor utifrån relevans och trovärdighet. Detta omfattar bland annat att kunna
sovra i ett stort informationsmaterial samt att ställa frågor och begränsa sökningarna
för att få fram den information som eftersöks. Det handlar också om att göra personliga
ställningstaganden och agera ansvarsfullt mot sig själv och andra.
Det ökade digitala informationsflödet ökar också tillgången till källor i digital
form. I undervisningen ska eleverna ges möjlighet att utveckla sin källkritiska förmåga


och sin förmåga att söka och sammanställa information i olika slags källmaterial, både
i digital och i annan form. Ett viktigt syfte med undervisningen i bland annat svenska
och svenska som andraspråk är att ge eleverna möjlighet att utveckla kunskaper om
hur man söker och kritiskt värderar information. Inom kunskapsområdet _Informations-
sökning och källkritik_ ska eleverna möta ett innehåll som handlar om hur de kan hitta
den information de behöver, hur de kan sovra för att välja bort överflödig information
och hur de kan värdera källor. Progressionen handlar bland annat om mängden källor
och om hur komplexa källorna är. I de lägre årskurserna kan det handla om källor som
finns tillgängliga på skolan, till exempel _böcker, tidskrifter och på webbplatser för barn._
Undervisningen handlar också om att eleverna ska söka information _via sökmotorer
på internet_ för att hantera och värdera den mängd förslag som sådana sökningar kan
ge. Det kan till exempel handla om att snabbt kunna se vad en text handlar om och
var den kommer från. Med ökande läs- och skrivförmåga och större erfarenhet kan
eleverna vidga sina perspektiv och använda ett mer varierat utbud av källor.
I syftestexten i ämnet samhällskunskap står det att _undervisningen ska bidra till att
eleverna utvecklar kunskaper om hur man söker och värderar information från olika källor._
Det kan handla om _sociala medier, webbplatser eller dagstidningar._ Grunden i all infor-
mationssökning är att kunna formulera relevanta frågor om det man vill veta. Det
handlar också om att veta vilka källor som är användbara för att svara på den ställda
frågan, att kritiskt kunna värdera informationen och att välja ut det som är relevant
utifrån undersökningens syfte och frågeställningar. Även undervisningen i de natur-
vetenskapliga ämnena behandlar _källkritisk granskning av information och argument
som eleven möter i olika källor och samhällsdiskussioner (...), såväl i digitala som i andra
medier._ Olika källor beskriver ofta verkligheten utifrån de bakomliggande intressen de
har. I ämnet biologi kan eleverna till exempel få undersöka skillnader i hur ett skogs-
bolag, en miljöorganisation och läroboken beskriver skogsbruk.
Digitaliseringen ökar tempot i samhället och ställer högre krav på oss som ska leva
och verka i det. Ett av de övergripande målen som står i läroplanens andra del är att
varje elev efter genomgången utbildning _kan använda sig av ett kritiskt tänkande och
självständigt formulera ståndpunkter grundade på kunskaper och etiska överväganden._
Undervisningen ska alltså ge eleverna möjlighet att utveckla ett kritiskt förhållnings-
sätt. Kritiskt förhållningssätt finns också beskrivet i ett ämnesspecifikt sammanhang
i kursplanerna. I syftestexten för de naturvetenskapliga ämnena står det att under-
visningen ska bidra till att _eleverna utvecklar ett kritiskt tänkande kring sina egna
resultat, andras argument och olika informationskällor._ Eleverna behöver också utveckla
förmågan att reflektera över de möjligheter och begränsningar som tekniken för med
sig. Digital teknik gör det exempelvis lättare att hantera stora mängder data och att
utföra avancerade beräkningar, men det är också viktigt att vara medveten om de
begränsningar som finns i de konstruktioner och modeller som används. Därför
behöver eleverna ges möjlighet att lära sig att reflektera kritiskt över till exempel
beräkningars resultat för att vid behov göra om dem.
Undervisningen ska också ge eleverna möjlighet att reflektera över vilken betydelse
digitaliseringen har för miljön och hållbar utveckling. Undervisningen i teknik kan
bidra till att eleverna förstår hur det sätt teknik används på påverkar människan,


samhället och miljön. Digital teknik för med sig både möjligheter och risker och
eleverna behöver till exempel ges möjlighet att förstå vilka risker som finns förknippade
med att använda olika tjänster på internet, att föra över information och att lagra
data. Inom undervisningen i slöjd behandlas exempelvis resursfrågor, samhällsfrågor
och utvecklingsfrågor och det ingår att se på olika materials ursprung och deras miljö-
påverkan. Eleverna ska ges möjlighet att utveckla kunskaper om användning av våra
vanligaste material och hur digital teknik kan underlätta människans anpassning till
ett mera miljövänligt samhälle där jordens resurser kan tas till vara på ett bättre sätt.
Ett centralt innehåll för undervisningen inom de samhällsorienterande ämnena är att
eleverna utvecklar en förståelse för hur _digitala verktyg och medier_ används. Det innebär
bland annat att eleverna ges möjligheter att utveckla kunskaper om _metoder för att söka
information, värdera och bearbeta information från olika källor_ och _hur information
i digitala medier kan styras av bakomliggande programmering._ I undervisningen ges
utrymme för att diskutera både _möjligheter och risker förknippade med internet och
digital kommunikation._ Genom undervisningen ska eleverna alltså ges möjlighet att
använda och förhålla sig till digital teknik och digitala medier med ett kritiskt förhåll-
ningssätt
Digitaliseringen ger oss nya möjligheter att interagera med och att skaffa kunskap
om vår omgivning, vilket innebär möjligheter men också kan medföra risker. Det ställer
krav på hur individen agerar i olika sammanhang. Av läroplanens första del framgår
det att undervisningen ska utveckla elevernas _förmåga att ta ett personligt ansvar._ Det
handlar om att kunna värdera, ta ställning och agera på ett ansvarsfullt sätt. Eleverna
ska genom undervisningen utveckla ett ansvarsfullt förhållningssätt i en digitaliserad
värld. Undervisningen i samhällskunskap ska ge eleverna möjlighet att _utveckla sin
förståelse för vad det innebär att vara en aktiv och ansvarstagande medborgare i ett snabbt
föränderligt samhälle._ Det handlar bland annat om demokratiska värden, arbetssätt och
principer men också om normer och regler. Eleverna ska få utveckla sitt förhållnings-
sätt till gemensamma spelregler i den egna vardagen, till exempel i _digitala miljöer._
I undervisningen i svenskämnena tar det centrala innehållet upp _ansvarsfullt agerande
vid kommunikation i digitala och andra medier och i olika sammanhang._ I det centrala
innehållet i kursplanen i samhällskunskap står det att undervisningen ska behandla
hur _man agerar ansvarsfullt vid användning av digitala och andra medier utifrån sociala,
etiska och rättsliga aspekter._ Undervisningen i svenskämnena ska också ta upp hur
språkbruk varierar beroende på sammanhang och medium. Eleverna ska också ges
möjlighet att utveckla kunskaper om hur sättet man kommunicerar på kan ge _konse-
kvenser för en själv och för andra människor,_ för att de lättare ska kunna ta ansvar för det
egna språkbruket i olika sammanhang. I kunskapsområdet _Språkbruk_ behandlas sådant
som är nödvändigt att kunna i alla språkliga sammanhang, oavsett om man läser,
skriver, talar, lyssnar eller samtalar. Ett centralt innehåll som återkommer genom hela
grundskolan är _ord, symboler och begrepp som används för att uttrycka känslor, kunskaper
och åsikter._ I digitala miljöer är det vanligt med symboler som uttrycker känslor.
Digitaliseringen ger oss möjligheten att kommunicera oberoende av tid och rum, men
den här möjligheten för också med sig vissa utmaningar. Det kan till exempel vara
svårt att kontrollera vem som tar del av texterna och hur de används. Därför behöver


eleverna genom undervisningen ges möjlighet att utveckla kunskaper om de möjlig-
heter och risker som finns med kommunikation i digitala miljöer, både för sin egen
och för andras skull. Det är viktigt att eleverna känner till de regler och lagar som finns
för hur man får använda texter och bilder. Eleverna behöver till exempel känna till att
det är olagligt att förtala någon i sociala medier eller att publicera kränkande bilder,
och de behöver också känna till grunderna i upphovsrätt. Det är också viktigt att
eleverna lär sig att själv sätta gränser för att värna den egna integriteten.

Att kunna lösa problem och omsätta idéer i handling
Den här aspekten av digital kompetens handlar om hur digitala verktyg och medier
kan göra det lättare att lösa problem och omsätta idéer i handling. Det är viktigt att
förstå att det är människan som har skapat dagens lösningar och att det därför också
är vi som har möjlighet att förändra dem och att komma på nya lösningar. Det kan
handla om allt från mindre, individuella och vardagliga frågor till större samhälls-
omfattande problem.
Problemlösning kräver bland annat nyfikenhet, uthållighet och kritiskt tänkande.
Digitaliseringen ger tillgång till nya metoder och verktyg både som stöd i processerna
och som del i lösningarna. I flera av ämnena utmanas eleverna att bredda och för-
djupa sin förmåga att kunna lösa problem. I syftestexten för ämnet matematik står
det att matematisk problemlösning handlar om att tolka det matematiska innehållet
och utforma en frågeställning med hjälp av olika matematiska uttrycksformer. Ett sätt
att översätta en situation till matematiskt symbolspråk är att ta fram en modell. En
generell modell kan uttryckas som en algoritm som är skapad utifrån en matematisk
eller vardaglig funktion och kan lösa olika typer av problem, till exempel sortera stora
mängder data. Eleverna ska därför möta innehållet _hur algoritmer kan skapas vid
programmering för matematisk problemlösning._ När eleverna använder programmering
för att lösa matematiska problem ska de också få möjlighet skapa, testa och förbättra
algoritmerna. I syftestexten för ämnet teknik framgår det att _undervisningen ska bidra
till att eleverna utvecklar kunskaper om hur man kan lösa olika problem och uppfylla
behov med hjälp av teknik. Eleverna ska även ges förutsättningar att utveckla egna
tekniska idéer och lösningar._ Därför ska eleverna ges möjlighet att möta olika arbetssätt
för att utveckla tekniska lösningar och alla delar av _teknikutvecklingsarbetets olika faser:
identifiering av behov, undersökning, förslag till lösningar, konstruktion och utprövning._
I det centrala innehållet står det också att eleverna ska möta innehållet _hur digitala
verktyg kan vara stöd i teknikutvecklingsarbete till exempel för att göra ritningar och
simuleringar_ samt att _styra egna konstruktioner eller andra föremål med programmering._
Det kan till exempel handla om att styra föremål i en visuell programmeringsmiljö där
eleverna kan ”dra-och-släppa” fördefinierade grafiska element för att sätta samman sina
program. Det kan också handla om fysiska objekt som till exempel programmeras med
knapptryckningar.
Några andra sätt att använda sin kreativitet är att kommunicera, representera och
gestalta med olika uttrycksformer. I syftestexterna för ämnena slöjd, musik och bild
står det att eleverna ska ges möjlighet att utveckla egna idéer och eget skapande
och digitala verktyg och medier kan ha en viktig roll i de här processerna. I syftes-


texten i bild står det att undervisningen ska uppmuntra eleverna till att _arbeta på
ett undersökande och problemlösande sätt_. Det kan till exempel innebära att utforska
frågeställningar utan givna lösningar. Syftestexten i bild betonar musikens roll som
kommunikationsmedel och uttrycksform. När eleverna får möta olika utgångspunkter
för att skapa musik blir de medvetna om musikskapandets olika delar och också att
andra uttrycksformer kan utgöra en del av kompositionerna. I kursplanen i musik står
det att eleverna ska ges möjlighet att utveckla kunskap i att använda _digitala verktyg
för musikskapande, inspelning och bearbetning._ Det kan till exempel innebära att sätta
text till en visa, sätta rörelser till sin eller andras musik eller att ton- eller ljudsätta en
filmsekvens med hjälp av digitala verktyg. I syftestexten för slöjd står det att _slöjdande
är en form av skapande som innebär att finna konkreta lösningar inom hantverkstradition
och design utifrån behov i olika situationer._ Design handlar bland annat om att utifrån
användares behov utveckla innovativa lösningar med hänsyn till funktionella och este-
tiska krav. När eleverna får möjlighet att kombinera olika material med varandra och
med digital teknik kan det väcka deras _nyfikenhet att utforska och experimentera och att
ta sig an utmaningar på ett kreativt sätt._
Språk omger oss i vardagen och används inom många olika områden. Att behärska
språk gör det möjligt att ingå och verka i olika sociala och kulturella sammanhang och
att delta i ett globaliserat studie- och arbetsliv. Digitala verktyg och medier gör det
möjligt att i högre grad ta del av texter i olika form som beskriver levnadsvillkor, tradi-
tioner, sociala relationer och kulturella företeelser i olika sammanhang och områden.
Digitala verktyg gör det också möjligt för eleverna att använda språk i autentiska
sammanhang och utifrån sina egna intressen. På så sätt kan elevernas intresse för språk
öka och göra språken mer relevanta för dem.

## Kunskapskrav

Kunskapskraven är konstruerade utifrån syftestextens förmågor och det centrala
innehållet. De är skrivna i löpande text och beskriver vilket kunnande som krävs
för godtagbara kunskaper i vissa årskurser samt för olika betyg. När läraren planerar
undervisningen utgår hon eller han från alla delar i läroplanen och hela kursplanen:
syftet och de förmågor som beskrivs där, det centrala innehållet och kunskapskraven.
Den digitala kompetensen, så som den är uttryckt i kursplanerna, kommer därför att
finnas med när läraren ska planera och genomföra undervisningen, och när läraren ska
bedöma elevernas kunnande.
De fyra aspekterna av digital kompetens finns beskrivna i de två första delarna i
läroplanerna, men också i flera ämnens kursplaner. Till exempel står det i läroplanernas
andra del att skolan ska ansvara för att eleverna _kan använda såväl digitala som andra
verktyg och medier för kunskapssökande, informationsbearbetning, problemlösning, skapande,
kommunikation och lärande_ efter att ha avslutat grundskolan eller motsvarande skol-
form. Digitala verktyg är med andra ord viktiga för hur undervisningen genomförs,
för elevernas kunskapsutveckling och när man ska kartlägga och värdera elevernas
kunskaper.


I syftestexten för ämnet teknik står det att eleverna ska _ges förutsättningar att utveckla
förmågan att använda teknikområdets begrepp och uttrycksformer._ Redan när läraren
planerar undervisningen behöver hon eller han ta hänsyn till hur eleverna ska ges
förutsättningar att utveckla den här förmågan. Det kan till exempel handla om valet
av arbetssätt och metoder, eller val av centralt innehåll. I årskurs 7–9 kan läraren till
exempel välja det centrala innehållet _tekniska lösningar inom kommunikations- och
informationsteknik för utbyte av information, till exempel datorer, internet och mobil-
telefoni samt hur digitala verktyg kan vara stöd i teknikutvecklingsarbete, till exempel
för att göra ritningar och simuleringar._ Det läraren bedömer är bland annat i vilken
utsträckning eleven kan använda sig av ämnesspecifika begrepp och med vilken
komplexitet eleven _utformar fysiska eller digitala modeller._ Ska eleven arbeta med
teknikutveckling kan det bland annat handla om att använda relevanta begrepp och
att göra en digital skiss av en idé.
I ämnet samhällskunskap står det bland annat i syftet att _undervisningen ska ge
eleverna möjlighet att utveckla sin förståelse för vad det innebär att vara en aktiv och
ansvarstagande medborgare i en snabbt föränderlig värld._ Två av de förmågor som ligger
till grund för kunskapskraven är _förmågan att reflektera över (...) demokratiska värden,
principer, arbetssätt och beslutsprocesser_ samt _förmågan att söka information från medier,
internet och andra källor och värdera deras relevans och trovärdighet._ I årskurs 4–6 kan
det här centrala innehållet ligga till grund för att utveckla de här förmågorna: _Hur
individer kan påverka beslut, till exempel genom att (...) skapa opinion i sociala medier_
samt _hur man urskiljer budskap, avsändare och syfte såväl i digitala som andra medier
med ett källkritiskt förhållningssätt._ I kunskapskraven för årskurs 6 står det att eleven
visar sina kunskaper om grundläggande samhällsstrukturer bland annat genom kvaliteten
på de resonemang hon eller han för. Det kan till exempel vara resonemang om hur
man som samhällsmedborgare kan påverka beslut med hjälp av sociala medier: _Eleven
kan ... föra_ **_enkla/utvecklade/välutvecklade och nyanserade_** _resonemang dels om hur
individer och grupper kan påverka beslut på olika nivåer, dels om förhållanden som
begränsar människors möjligheter att påverka._ Läraren bedömer också elevens förmåga
att använda ett källkritiskt förhållningssätt och gör det utifrån vilken kvalitet elevens
resonemang håller när det gäller att resonera, om till exempel digitala källor eller
sociala medier: _eleven (...) för_ **_enkla/utvecklade/välutvecklade_** _resonemang om
informationens och källornas användbarhet._
