## Svenska som andraspråk

Språk är människans främsta redskap för att tänka, kommunicera och lära.
Genom språket utvecklar människor sin identitet, uttrycker känslor och tankar och förstår hur andra känner och tänker.
Att ha ett rikt och varierat språk är betydelsefullt för att kunna förstå och verka i ett samhälle där kulturer, livsåskådningar, generationer och språk möts.

### Syfte

Undervisningen i ämnet svenska som andraspråk ska syfta till att eleverna utvecklar kunskaper i och om svenska språket.
Genom att undervisningen utgår från ett andraspråksperspektiv ska eleverna ges förutsättningar att utveckla sitt svenska tal- och skriftspråk så att de får tilltro till sin språkförmåga och kan och vågar uttrycka sig i olika sammanhang och för skilda syften.
Därigenom ska eleverna ges möjlighet att utveckla sitt svenska språk för att tänka, kommunicera och lära.
Eleverna ska även ges möjlighet att utveckla olika strategier för hur man lär sig språk samt strategier för att stödja den egna kommunikationen.
I undervisningen ska eleverna stimuleras att utveckla och uttrycka komplexa tankar utifrån sin kunskapsnivå och sina språkliga resurser.
Kraven på språklig korrekthet ska relateras till olika stadier i andraspråksutvecklingen och till den innehållsliga och tankemässiga komplexiteten.
Det innebär att undervisningen ska ge eleverna rika möjligheter att kommunicera i tal och skrift på svenska, utan att det ställs för tidiga krav på språklig korrekthet.

Undervisningen ska stimulera elevernas intresse för att läsa och skriva på svenska.
Genom undervisningen ska eleverna ges möjlighet att utveckla kunskaper om hur man formulerar egna åsikter och tankar i olika slags texter och genom skilda medier.
Undervisningen ska även syfta till att eleverna utvecklar förmågan att skapa och bearbeta texter, enskilt och tillsammans med andra.
Eleverna ska ges möjlighet att kommunicera i digitala miljöer med interaktiva och föränderliga texter.
Eleverna ska även stimuleras till att uttrycka sig genom olika estetiska uttrycksformer.
Vidare ska undervisningen bidra till att eleverna utvecklar kunskaper om hur man söker och kritiskt värderar information från olika källor.

I undervisningen ska eleverna möta samt få utveckla kunskaper om skönlitteratur från olika tider och skilda delar av världen.
Eleverna ska ges möjlighet att läsa, analysera och resonera om skönlitterära verk i olika genrer.
Undervisningen ska också bidra till att eleverna utvecklar kunskaper om olika former av sakprosa.
I mötet med olika typer av texter, scenkonst och annat estetiskt berättande ska eleverna ges förutsättningar att utveckla sitt svenska språk, den egna identiteten och sin förståelse för omvärlden.

Genom undervisningen ska eleverna ges möjlighet att utveckla kunskaper om svenska språket, dess normer, uppbyggnad, uttal, ord och begrepp samt om hur språkbruk varierar beroende på sociala sammanhang och medier.
På så sätt ska undervisningen bidra till att stärka elevernas medvetenhet om och tilltro till den egna språkliga och kommunikativa förmågan.
Undervisningen ska också bidra till att eleverna får förståelse för att sättet man kommunicerar på kan få konsekvenser för en själv och för andra människor.
Därigenom ska eleverna ges förutsättningar att ta ansvar för det egna språkbruket i olika sammanhang och medier.

Undervisningen i ämnet svenska som andraspråk ska ge eleverna förutsättningar att utveckla

- förmåga att formulera sig och kommunicera i tal och skrift, urskilja språkliga strukturer och följa språkliga normer,
- förmåga att anpassa språket efter olika syften, mottagare och sammanhang,
- förmåga att läsa och analysera skönlitteratur och andra texter för olika syften, och
- förmåga att söka information från olika källor och värdera dessa.

### Centralt innehåll

### I årskurs 1–3

#### Läsa och skriva

- Gemensam och enskild läsning.
Läsrelaterade aktiviteter och strategier för att förstå, avkoda och tolka ord, begrepp och texter.
- Läsriktning och sambandet mellan ljud och bokstav i jämförelse med andra språk eleven kan.
- Att återge delar av innehållet i olika texter samt resonera om budskap i texterna och jämföra med egna erfarenheter.
- Gemensamt och enskilt skrivande.
Strategier för att skriva ord, meningar och olika typer av texter med anpassning till deras uppbyggnad och språkliga drag.
Skapande av texter där ord och bild samspelar, såväl med som utan digitala verktyg.
- Grundläggande textbearbetning.
- Handstil och att skriva med digitala verktyg.
- Språkliga strukturer och normer.
Ords böjningsformer och meningsbyggnad med sambandsord, i jämförelse med andra språk eleven kan.
Grundläggande skrivregler, med gemener och versaler, de vanligaste skiljetecknen samt stavning av vanligt förekommande ord i elevnära och för eleven kända texter.
- Alfabetet och alfabetisk ordning.

#### Tala, lyssna och samtala

- Strategier för att lyssna, förstå och muntligt göra sig förstådd i situationer när det egna svenska språket inte räcker till, exempelvis att be om förtydliganden, förklara och använda olika språk som resurs.
- Strukturerade samtal.
Att berätta om vardagliga händelser samt att uttrycka känslor, kunskaper och åsikter.
Att lyssna, ställa frågor och ge kommentarer.
Fraser och uttryck samt ords värdeladdning.
- Att lyssna aktivt och återberätta viktiga delar av ett innehåll.
- Att ge och ta emot muntliga instruktioner.
- Muntliga presentationer och muntligt berättande.
Föremål, bilder, digitala medier och verktyg samt andra hjälpmedel som kan stödja presentationer.
- Uttal, betoning och satsmelodi samt uttalets betydelse för att göra sig förstådd.
Svenska språkets uttal i jämförelse med andra språk eleven kan.

#### Texter

- Skönlitteratur för barn från olika tider och skilda delar av världen.
Sånger, muntligt berättande, bilderböcker, kapitelböcker, lyrik, dramatik, sagor och myter.
Texter som belyser människors upplevelser och erfarenheter.
- Berättande texters budskap, uppbyggnad och innehåll.
Hur en berättande text kan organiseras med inledning, händelseförlopp och avslutning samt utbyggnad med enkla miljö- och personbeskrivningar.
Texternas ord och uttryck.
- Några skönlitterärt betydelsefulla barnboksförfattare och illustratörer.
- Sakprosatexter för barn.
Beskrivande, förklarande och instruerande texter och hur deras innehåll kan organiseras.
- Muntliga texter, till exempel radioprogram för barn och inlästa texter.
- Texter som kombinerar ord och bild samt texter i digitala miljöer för barn.

#### Språkbruk

- Språkliga strategier för att minnas och lära, till exempel grafiska modeller.
- Ord och begrepp för att på ett varierat sätt uttrycka känslor, kunskaper och åsikter.
- Hur ord och yttranden uppfattas av omgivningen beroende på tonfall, kroppsspråk och ords nyanser.
Språkbruk samt möjligheter och risker vid egen kommunikation i digitala medier.
- Ord och begrepp för att benämna elevnära händelser och föremål i elevens vardag.
Vardagliga ords betydelseomfång och kategorisering i jämförelse med andra språk eleven kan, till exempel att flera ord på ett språk motsvaras av ett ord på ett annat språk.
- Ordspråk och talesätt i jämförelse med andra språk eleven kan.
- Skillnader mellan tal- och skriftspråk.

#### Informationssökning och källkritik

- Informationssökning i böcker, tidskrifter och på webbplatser för barn samt i söktjänster på internet.
- Hur texters avsändare påverkar innehållet.

### I årskurs 4–6

#### Läsa och skriva

- Gemensam och enskild läsning.
Läsrelaterade aktiviteter och strategier för att förstå, avkoda och tolka ord, begrepp och texter från olika medier.
Att urskilja texters budskap, både det direkt uttalade och sådant som är indirekt uttryckt.
- Sammanfattning av texter.
- Resonemang om texter med koppling till sammanhang inom och utanför texten samt till den egna läsupplevelsen.
- Gemensamt och enskilt skrivande.
Strategier för att skriva olika typer av texter med anpassning till deras uppbyggnad och språkliga drag.
Skapande av texter där ord, bild och ljud samspelar, såväl med som utan digitala verktyg.
- Bearbetning av egna och gemensamma texter till innehåll och form.
Att ge och ta emot respons på texter.
- Handstil och att skriva med digitala verktyg.
- Språkliga strukturer och normer.
Ords böjningsformer, meningsbyggnad med huvudsatser och bisatser samt svenska språkets ordföljd i jämförelse med andra språk eleven kan.
Textbindning med hjälp av sambandsord.
Stavning, skiljetecken och ordklasser.
- Svenska och flerspråkiga ordböcker och digitala verktyg för att utöka ordförrådet samt för ordförståelse och stavning.

#### Tala, lyssna och samtala

- Strategier för att förstå och göra sig förstådd när det egna svenska språket inte räcker till, exempelvis att be om förtydliganden, omformulera och använda olika språk som resurs.
- Utmärkande drag i talspråket som kan försvåra förståelsen: reduktioner, assimileringar och talhastighet.
- Olika former av strukturerade samtal, till exempel dialoger och intervjuer.
- Att lyssna aktivt, ställa frågor, uttrycka tankar och känslor samt resonera och argumentera i olika samtalssituationer och i samband med demokratiska beslutsprocesser.
Användning av sambandsord för att jämföra, motivera och exemplifiera.
- Muntliga presentationer och muntligt berättande för olika mottagare.
Disposition med inledning, innehåll och avslutning.
Stödord, bilder, digitala medier och verktyg samt andra hjälpmedel för att planera och genomföra en muntlig presentation.
Hur gester och kroppsspråk kan påverka en presentation.
- Uttal, satsmelodi och sambandet mellan betoning och betydelse.
Svenska språkets uttal i jämförelse med andra språk eleven kan.

#### Texter

- Skönlitteratur för barn och unga från olika tider, från Sverige och övriga världen.
Lyrik, dramatik, sagor och myter.
Texter som belyser människors villkor och identitets- och livsfrågor.
- Berättande texters budskap, språkliga drag och uppbyggnad.
Tillbakablickar, miljö- och personbeskrivningar samt dialoger.
Texternas ord och uttryck.
- Några skönlitterärt betydelsefulla barn- och ungdomsboksförfattare och deras verk.
- Sakprosatexter för barn och unga.
Beskrivande, förklarande, instruerande och argumenterande texter.
Texternas innehåll, uppbyggnad, typiska språkliga drag samt deras ord och begrepp.
- Muntliga texter, till exempel radioprogram för barn och ungdomar samt inlästa texter.
- Texter som kombinerar ord, bild och ljud samt texter i digitala miljöer.
Texternas innehåll, uppbyggnad och typiska språkliga drag.

#### Språkbruk

- Språkliga strategier för att minnas och lära, till exempel grafiska modeller och stödord.
- Ord och begrepp för att på ett varierat sätt uttrycka känslor, kunskaper och åsikter.
Ords och begrepps nyanser och värdeladdning.
- Ord och begrepp i både vardags- och skolspråk.
Flertydiga ord, ords inbördes relationer, ords klassificering i över- och underordning samt ords betydelseomfång i jämförelse med andra språk eleven kan.
- Ordspråk och talesätt i jämförelse med andra språk eleven kan.
Fasta fraser och liknelser.
- Formellt och informellt språk.
Skillnader i språkanvändning beroende på mottagare, syfte och sammanhang.
Ansvarsfullt agerande vid kommunikation i digitala och andra medier.

#### Informationssökning och källkritik

- Informationssökning i några olika medier och källor, till exempel i uppslagsböcker, genom intervjuer och i söktjänster på internet.
- Hur man jämför källor och prövar deras tillförlitlighet med ett källkritiskt förhållningssätt.

### I årskurs 7–9

#### Läsa och skriva

- Gemensam och enskild läsning.
Läsrelaterade aktiviteter och strategier för att förstå, tolka och analysera texter från olika medier.
Att urskilja texters budskap, tema och motiv samt deras syfte, avsändare och sammanhang.
Att urskilja innehåll som kan vara direkt uttalat eller indirekt uttryckt i texten.
- Sammanfattning av texter.
- Analys av texter med koppling till upphovsperson, tid, och andra texter samt utifrån egna erfarenheter och referensramar, olika livsfrågor och omvärldsfrågor.
- Gemensamt och enskilt skrivande.
Strategier för att skriva olika typer av texter med anpassning till deras uppbyggnad och språkliga drag.
Skapande av texter där ord, bild och ljud samspelar.
- Disposition och redigering av texter med hjälp av digitala verktyg.
Bearbetning av egna och gemensamma texter till innehåll och form.
Att ge och ta emot respons på texter.
- Språkliga strukturer och normer.
Meningsbyggnad och ordföljd på svenska i jämförelse med andra språk eleven kan.
Hur orsaks-, konsekvens- och villkorssamband kan formuleras genom olika typer av bisatser.
Styckeindelning och textbindning med sambandsmarkörer, referensbindning och tematisk bindning.
Skiljetecken, ordklasser, kongruens, tempus, genus och satsdelar samt stavning.
- Svenska och flerspråkiga ordböcker och digitala verktyg för att utöka ordförrådet samt för ordförståelse, variation och stavning.

#### Tala, lyssna och samtala

- Strategier för att förstå och göra sig förstådd när det egna svenska språket inte räcker till, exempelvis omformuleringar, synonymer och att använda olika språk som resurs.
- Olika former av samtal.
Att delta aktivt, uttrycka känslor, tankar och kunskaper, lyssna, ställa frågor och föra resonemang, samt formulera och bemöta argument.
Användning av sambandsord för att jämföra, motivera, exemplifiera och problematisera.
- Att leda ett samtal och sammanfatta huvuddragen i vad som sagts.
- Muntliga presentationer och muntligt berättande för olika mottagare.
Anpassning av språk, innehåll och disposition till syfte, mottagare och sammanhang.
Talmanus samt analoga och digitala verktyg för att planera och genomföra muntliga presentationer.
- Svenska språkets prosodi och uttalets betydelse för att göra sig förstådd.
Olika varieteter av talad svenska: dialekter och sociolekter.

#### Texter

- Skönlitteratur för ungdomar och vuxna från olika tider, från Sverige och övriga världen.
Epik, lyrik och dramatik.
Texter som belyser människors villkor och identitets- och livsfrågor.
- Språkliga drag, uppbyggnad och berättarperspektiv i berättande och poetiska texter.
Bildspråk, gestaltningar, parallellhandling, tillbakablickar, miljö- och personbeskrivningar samt dialoger.
- Några skönlitterära genrer och hur de stilistiskt och innehållsligt skiljer sig ifrån varandra.
- Några skönlitterärt betydelsefulla författare och deras verk samt de historiska och kulturella sammanhang som verken har tillkommit i.
- Sakprosatexter för ungdomar och vuxna.
Beskrivande, förklarande, utredande, instruerande och argumenterande texter.
Texternas syfte, innehåll, uppbyggnad och språkliga drag samt deras ord och uttryck.
Kombinationer av olika texttyper.
- Muntliga texter, till exempel radioprogram för unga och vuxna samt inlästa texter.
- Texter i digitala miljöer samt andra texter som kombinerar ord, bild och ljud.
Språkliga och dramaturgiska komponenter samt hur uttrycken kan samspela med varandra, till exempel i filmiskt berättande, teaterföreställningar och webbtexter.

#### Språkbruk

- Språkliga strategier för att minnas och lära genom att identifiera nyckelord, föra anteckningar och använda grafiska modeller.
- Ord och begrepp för att på ett varierat sätt uttrycka känslor, kunskaper och åsikter.
Ords och begrepps nyanser och värdeladdning.
- Ord och begrepp i både vardags- och skolspråk.
Flertydiga ord, synonymer, ords klassificering i över- och underordning samt ords betydelseomfång i jämförelse med andra språk eleven kan.
- Ordbildning, till exempel sammansatta ord samt avledningar med suffix och prefix.
Bildspråk, nominaliseringar, fasta fraser och idiomatiska uttryck i jämförelse med andra språk eleven kan.
- Skillnader i språkanvändning beroende på syfte, mottagare och sammanhang.
Språkets betydelse för att utöva inflytande.
- Språkbruk, yttrandefrihet och integritet i digitala och andra medier och i olika sammanhang.

#### Informationssökning och källkritik

- Informationssökning på bibliotek och på internet, i böcker och massmedier samt genom intervjuer.
- Hur man refererar, citerar och gör källhänvisningar, även referenser till digitala medier.
- Hur man sovrar i en stor informationsmängd och prövar källors tillförlitlighet med ett källkritiskt förhållningssätt.

## KUNSKAPSKRAV I ÄMNET SVENSKA SOM ANDRASPRÅK

### Kunskapskrav för godtagbara kunskaper i läsförståelse i slutet av årskurs 1

Eleven läser meningar i enkla, bekanta och elevnära texter genom att använda ljudningsstrategi och helordsläsning på ett delvis fungerande sätt.
Eleven återger och kommenterar någon del av innehållet och visar begynnande läsförståelse.
Med stöd av bilder eller frågor uppmärksammar eleven när det uppstår problem med läsningen av ord eller med förståelse av sammanhanget och prövar då att läsa om och korrigera sig själv.
I samtal om texter som eleven lyssnat till för eleven enkla resonemang om texternas tydligt framträdande innehåll och jämför detta med egna erfarenheter.

### Kunskapskrav för godtagbara kunskaper i slutet av årskurs 3

Eleven visar ett grundläggande ordförråd i samtal om elevnära frågor och ämnen.
I samtalen ställer eleven frågor, ger kommentarer och framför egna åsikter.
När eleven berättar om vardagliga händelser beskriver eleven dem så att det huvudsakliga innehållet framgår.
Dessutom ger och tar eleven enkla muntliga instruktioner.
Eleven uppmärksammar när språkliga missförstånd uppstår och ber då om förtydliganden.

Eleven skriver enkla texter med läslig handstil och med digitala verktyg.
I texterna använder eleven stor bokstav, punkt och frågetecken samt kan stava ord som eleven själv ofta använder och som är vanligt förekommande i elevnära texter.
De berättande texter eleven skriver har en enkel röd tråd och i huvudsak fungerande handling.

Eleven läser bekanta och elevnära texter med flyt genom att använda lässtrategier på ett i huvudsak fungerande sätt.
Eleven kommenterar och återger delar av innehållet och visar grundläggande läsförståelse.
Eleven för också enkla resonemang om tydligt framträdande budskap i texterna.

Eleven söker information ur någon anvisad källa och återger grundläggande delar av informationen i enkla faktatexter.
Texterna innehåller egna formuleringar och grundläggande ämnesspecifika ord och begrepp som används så att innehållet blir begripligt.

### Kunskapskrav för betyget E i slutet av årskurs 6

Eleven samtalar om bekanta ämnen på ett sätt som **till viss del** upprätthåller samtalent.
Dessutom förbereder och genomför eleven muntliga framställningar med **i huvudsak**  **fungerande** inledning, innehåll och avslutning och **viss** anpassning till syfte och mottagare.
Elevens muntliga kommunikation kan i olika grad innehålla andraspråksdrag beroende på den innehållsliga och tankemässiga komplexiteten.

Eleven skriver olika slags texter med **begripligt** innehåll, **i huvudsak**  **fungerande** struktur och viss språklig variation.
Eleven följer grundläggande regler för språkriktighet på ett **i huvudsak fungerande** sätt.
Elevens texter kan i olika grad innehålla andraspråksdrag beroende på den innehållsliga och tankemässiga komplexiteten.

Eleven läser skönlitteratur och sakprosatexter för barn och ungdomar med **flyt** och visar **grundläggande** läsförståelse.
Dessutom sammanfattar eleven olika texter med **viss** säkerhet.
Eleven för också **enkla** resonemang om tydligt framträdande budskap i olika texter.

Eleven söker och väljer med **viss** säkerhet information från ett avgränsat urval av källor och presenterar informationen med egna formuleringar och ämnesspecifika ord och begrepp.
Eleven för **enkla** resonemang om informationens användbarhet.

### Kunskapskrav för betyget D i slutet av årskurs 6

Betyget D innebär att kunskapskraven för betyget E och till övervägande del för C är uppfyllda.

### Kunskapskrav för betyget C i slutet av årskurs 6

Eleven samtalar om bekanta ämnen på ett sätt som upprätthåller samtalent **relativt väl**.
Dessutom förbereder och genomför eleven muntliga framställningar med **fungerande** inledning, innehåll och avslutning och **relativt god** anpassning till syfte och mottagare.
Elevens muntliga kommunikation kan i olika grad innehålla andraspråksdrag beroende på den innehållsliga och tankemässiga komplexiteten.

Eleven skriver olika slags texter med **relativt tydligt** innehåll, **fungerande** struktur och viss språklig variation.
Eleven följer grundläggande regler för språkriktighet på ett **fungerande** sätt.
Elevens texter kan i olika grad innehålla andraspråksdrag beroende på den innehållsliga och tankemässiga komplexiteten.

Eleven läser skönlitteratur och sakprosatexter för barn och ungdomar med **gott flyt** och visar **god** läsförståelse.
Dessutom sammanfattar eleven olika texter med **relativt god** säkerhet.
Eleven för också **utvecklade** resonemang om tydligt framträdande budskap i olika texter.

Eleven söker och väljer med **relativt god** säkerhet information från ett avgränsat urval av källor och presenterar informationen med egna formuleringar och ämnesspecifika ord och begrepp.
Eleven för **utvecklade** resonemang om informationens användbarhet.

### Kunskapskrav för betyget B i slutet av årskurs 6

Betyget B innebär att kunskapskraven för betyget C och till övervägande del för A är uppfyllda.

### Kunskapskrav för betyget A i slutet av årskurs 6

Eleven samtalar om bekanta ämnen på ett sätt som upprätthåller samtalent **väl**.
Dessutom förbereder och genomför eleven muntliga framställningar med **väl**  **fungerande** inledning, innehåll och avslutning och **god** anpassning till syfte och mottagare.
Elevens muntliga kommunikation kan i olika grad innehålla andraspråksdrag beroende på den innehållsliga och tankemässiga komplexiteten.

Eleven skriver olika slags texter med **tydligt** innehåll, **väl**  **fungerande** struktur och viss språklig variation.
Eleven följer grundläggande regler för språkriktighet på ett **väl**  **fungerande** sätt.
Elevens texter kan i olika grad innehålla andraspråksdrag beroende på den innehållsliga och tankemässiga komplexiteten.

Eleven läser skönlitteratur och sakprosatexter för barn och ungdomar med **mycket gott flyt** och visar **mycket god** läsförståelse.
Dessutom sammanfattar eleven olika texter med **god** säkerhet.
Eleven för också **välutvecklade** resonemang om tydligt framträdande budskap i olika texter.

Eleven söker och väljer med **god** säkerhet information från ett avgränsat urval av källor och presenterar informationen med egna formuleringar och ämnesspecifika ord och begrepp.
Eleven för **välutvecklade** resonemang om informationens användbarhet.

### Kunskapskrav för betyget E i slutet av årskurs 9

Eleven samtalar om och diskuterar varierande ämnen på ett sätt som **till viss del** utvecklar samtalen och diskussionerna.
Eleven framför åsikter med **till viss del** underbyggda argument.
Dessutom förbereder och genomför elevenmuntliga framställningar med **i huvudsak**  **fungerande** struktur och innehåll och **viss** anpassning till syfte, mottagare och sammanhang.
Elevens muntliga kommunikation kan i olika grad innehålla andraspråksdrag beroende på den innehållsliga och tankemässiga komplexiteten.

Eleven skriver olika slags texter med **viss** språklig variation, **i huvudsak**  **fungerande** struktur och innehåll samt **viss** anpassning till texttyp, syfte, mottagare och sammanhang.
Eleven följer språkliga normer på ett **i huvudsak**  **fungerande** sätt.
Elevens texter kan i olika grad innehålla andraspråksdrag beroende på den innehållsliga och tankemässiga komplexiteten.

Eleven läser skönlitteratur och sakprosatexter med **flyt** och visar **grundläggande** läsförståelse.
Dessutom sammanfattar eleven olika texter med **viss** säkerhet.
Eleven för **enkla** resonemang om innehållet i olika texter.
Eleven visar också **grundläggande** kunskaper om skönlitteratur och de sammanhang som olika verk har tillkommit i.

Eleven söker och väljer med **viss** säkerhet information från olika källor och presenterar informationen på ett **i huvudsak fungerande** sätt, med egna formuleringar, ämnesrelaterat språk samt citat och källhänvisningar.
Eleven för **till viss del** underbyggda resonemang om informationens och källornas trovärdighet och relevans.

### Kunskapskrav för betyget D i slutet av årskurs 9

Betyget D innebär att kunskapskraven för betyget E och till övervägande del för C är uppfyllda.

### Kunskapskrav för betyget C i slutet av årskurs 9

Eleven samtalar om och diskuterar varierande ämnen på ett sätt som utvecklar samtalen och diskussionerna **relativt väl**.
Eleven framför åsikter med **relativt väl** underbyggda argument.
Dessutom förbereder och genomför eleven muntliga framställningar med **fungerande** struktur och innehåll och **relativt god** anpassning till syfte, mottagare och sammanhang.
Elevens muntliga kommunikation kan i olika grad innehålla andraspråksdrag beroende på den innehållsliga och tankemässiga komplexiteten.

Eleven skriver olika slags texter med **relativt god** språklig variation, **fungerande** struktur och innehåll samt **relativt god** anpassning till texttyp, syfte, mottagare och sammanhang.
Eleven följer språkliga normer på ett **fungerande** sätt.
Elevens texter kan i olika grad innehålla andraspråksdrag beroende på den innehållsliga och tankemässiga komplexiteten.

Eleven läser skönlitteratur och sakprosatexter med **gott flyt** och visar **god** läsförståelse.
Dessutom sammanfattar eleven olika texter med **god** säkerhet.
Eleven för **utvecklade** resonemang om innehållet i olika texter.
Eleven visar också **goda** kunskaper om skönlitteratur och de sammanhang som olika verk har tillkommit i.

Eleven söker och väljer med **relativt god** säkerhet information från olika källor och presenterar informationen på ett **fungerande** sätt, med egna formuleringar, ämnesrelaterat språk samt citat och källhänvisningar.
Eleven för **relativt väl** underbyggda resonemang om informationens och källornas trovärdighet och relevans.

### Kunskapskrav för betyget B i slutet av årskurs 9

Betyget B innebär att kunskapskraven för betyget C och till övervägande del för A är uppfyllda.

### Kunskapskrav för betyget A i slutet av årskurs 9

Eleven samtalar om och diskuterar varierande ämnen på ett sätt som utvecklar samtalen och diskussionerna **väl**.
Eleven framför åsikter med **väl** underbyggda argument.
Dessutom förbereder och genomför eleven muntliga framställningar med **väl fungerande **struktur och innehåll och** god** anpassning till syfte, mottagare och sammanhang.
Elevens muntliga kommunikation kan i olika grad innehålla andraspråksdrag beroende på den innehållsliga och tankemässiga komplexiteten.

Eleven skriver olika slags texter med **god** språklig variation, **väl**  **fungerande** struktur och innehåll samt **god** anpassning till texttyp, syfte, mottagare och sammanhang.
Eleven följer språkliga normer på ett **väl**  **fungerande** sätt.
Elevens texter kan i olika grad innehålla andraspråksdrag beroende på den innehållsliga och tankemässiga komplexiteten.

Eleven läser skönlitteratur och sakprosatexter med **mycket gott flyt** och visar **mycket god** läsförståelse.
Dessutom sammanfattar eleven olika texter med **mycket god** säkerhet.
Eleven för **välutvecklade** resonemang om innehållet i olika texter.
Eleven visar också **mycket goda** kunskaper om skönlitteratur och de sammanhang som olika verk har tillkommit i.

Eleven söker och väljer med **god** säkerhet information från olika källor och presenterar informationen på ett **väl fungerande** sätt, med egna formuleringar, ämnesrelaterat språksamt citat och källhänvisningar.
Eleven för **väl** underbyggda resonemang om informationens och källornas trovärdighet och relevans.
